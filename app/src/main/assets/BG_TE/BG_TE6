6 వ అధ్యాయము - ధ్యానయోగము

1. శ్రీభగవానుడు పలికెను: అగ్నిని విడిచినవానిని కర్మములు చేయనివానిని తప్పనిచ్చి, కర్మఫలములందు ఆధారపడకుండ చేయవలసిన పనులు చేయువాడు శ్రేష్ఠమైన సన్యాసియు యోగియు అగును.

2. సన్యాసమని చెప్పబడునదే యోగమని ఎరుంగుము. ఏలయన ఓ పాండు కుమారా! లోక వాంఛలను విడువని వాడెవడును యోగి కాజాలడు.

3. యోగమునందు ముందుకు సాగగోరే మునికి, కర్మము సాధనముగా చెప్పబడుచున్నది. యోగమునందు సిద్ధిని పొందిన వానికైతే, లోక చింతననుండి విముక్తుడగుటయే సాధనముగా చెప్పబడుచున్నది. 

4. ఎప్పుడు ఒకడు నిశ్చయముగ ఇంద్రియములు కోరే వస్తువులయందాసక్తి గొనడో, అప్పుడు సర్వసంకల్పములను వీడిన అతడు యోగమునందు సిద్ధి నొందినవాడని చెప్పబడును.

5. మానవుడు తనచేతనే తనను ఉద్ధరించుకోవలెను. అతడు తనను తాను అగౌరపరచుకొన రాదు. నిశ్చయముగా ఒకనికి తానే మిత్రుడు; తానే శత్రువుగను ఉన్నాడు.

6. తన మనస్సును జయించిన వానికి తానే మిత్రుడు; కాని తన మనస్సును జయింపనివానికి తానే శత్రువగును.

7. శీతోష్ణ సుఖదుఃఖములందును అటులనే మానావమానములందును తనను జయించిన నిమ్మళమైన హృదయము గలవాని జ్ఞానమునందు పరమాత్మ ముందుగనే మగ్నమైయున్నాడు.

8. జ్ఞానముచేతను (బహిరంగము కాని దైవీకమునెరుగుటచేతను) విజ్ఞానముచేతను (బహిరంగమైన దైవీకమును ఎరుగుటచేతను) తృప్తిని పొందినవాడై, స్థిరమైనవాడై, ఇంద్రియములను పూర్తిగ జయించినవాడై మట్టిని, రాతిని, బంగారమును సమానముగా భావించువాడగు యోగి పరముని గ్రహించినవాడని చెప్పబడును.

9. రుజువర్తనులు, మిత్రులు, శత్రువు, తటస్థులు, మధ్యవర్తులు, ద్వేషించువారు, చుట్టములు, రియెడలను, మంచివారియెడను, చెడ్డవారియెడను సమబుద్ధిగలవాడు విశిష్టుడగును.

10. ఎప్పుడును ఏకాంతముననుండి, తనంతట తానే మనస్సును శరీరమును నిగ్రహించినవాడై, ఆశారహితుడై, కలిమిలేనివాడై, ధ్యానమునందు ఏకాగ్రమొనర్చువాడు తన మనస్సును స్థిరముగ నిలుపవలెను.

11. పవిత్రమైన స్థలమునందు, కదలనిదియు, అధికయెత్తుగాక, అధికపల్లముకాక, దర్భమీద, చర్మము, వస్త్రము పరుపబడినదియునగు ఆసనమును తనకు ఏర్పరచుకొని,

12. అచట ఆసనముపై కూర్చుండి తన మనస్సును ఏకాగ్రమొనర్చి మనసుయొక్క కర్మములను ఇంద్రియకర్మములను నిగ్రహించినవాడు చిత్తశుద్ధి నిమిత్తము యోగము నభ్యసించ వలెను.

13. శరీరమును, తలను, కంఠమును, ఋజురేఖలో నిధానముగానుంచి ముక్కుకొనను స్థిరముగా చూచుచుండి వేరెక్కడను చూడక,

14. కలత నొందనట్టి మనస్సుతో భయములేనివాడై బ్రహ్మచర్యవ్రతమునందు నెలకొనినవాడై మనసు నిగ్రహించి నన్నే చింతించుచు నన్నే గురిగా చేసుకొని నన్నే ధ్యానింపవలయును.

15. ఈ విధముగా ఎల్లప్పుడును తనను ఏకాగ్రమొనర్చి నిగ్రహింపబడిన మనసుగల యోగి, ముక్తిని అంతముగాగలదియు, నా యందు (పరమరాజ్యమునందు) ఉండుటయునగు శాంతిని పొందును.

16. ఓ అర్జునా! అధికముగా తినువానికిగాని, ఏదియు తిననివానికిగాని, అధికముగా నిద్రించువానికిగాని, నిద్రలేకయే మేలుకొన్నవానికిగాని యోగము లేదు.

17. పరిమితిగల ఆహారవిహారము గలవానికిని, కర్మములయందు పరిమితమైన పనిగలవానికిని పరిమితమైన నిద్రయు, మెలకువయు గలవానికిని యోగము దుఃఖనాశకమగును.

18. ఎప్పుడు ఒకని నిగ్రహింపబడిన చిత్తము పరమునియందే నెలకొని ఉండునో అప్పుడు సమస్త ఆశలనుండియు ఆసక్తితొలగిన అతడు పరముని గ్రహించినవాడని చెప్పబడును.

19. గాలిలేనిచోట నున్న దీపకిరణము కదలదు; పరముని ధ్యానమును అభ్యసించు యోగియొక్క నిగ్రహింపబడిన చిత్తమునకు ఇది ఉపమానముగ పండితులచే చెప్పబడును.

20. ఏ స్థితిలో యోగముచే ఒకని చిత్తము విశ్రాంతిగనుండునో, ఏ స్థితిలో ఒకడు చింతనచే పరముని చూచి, పరమునియందే ఆనందము నొందునో,

21. ఏ స్థితిలో హద్దులేనిదియు బుద్ధిచే మాత్రము గ్రహింపబడదగినదియు ఇంద్రియములకందనిదియునగు ఆనందమును ఒకడెరుంగునో, ఎందు నెలకొని ఒకడు నిజస్థితినుండి తొలగకయుండునో,

22. ఏది లభించిన పిదప అంతకన్న మరే లాభమును గొప్పగా భావింపడో, దేనియందు సుస్థిరుడైన పిదప మహాగొప్పదైన దుఃఖముచే కూడ చలింపడో,

23. ఆ దుఃఖమును పోగొట్టు కార్యమును యోగమని ప్రత్యేకముగ ఎరుంగవలెను. ఆ యోగమును విసుగులేని చిత్తముతో, పట్టుదలతో అభ్యసింపవలెను.

24. లోకచింతలనుండి కలిగే కామములన్నిటిని తప్పకుండ త్యజించి, సర్వేంద్రియములను మనసుచేతనే ఎచ్చటను పరుగెత్తనీయక మరల్చి,

25. ధైర్యముతోకూడిన బుద్ధితో మెల్లగ విశ్రాంతి పొందవలెను. మనస్సును పరముని యందే స్థిరము చేసి మరి దేనిని గూర్చియు తలంపరాదు.

26. చంచలమైనట్టియు, అస్థిరమైనట్టియు, మనస్సు ఏయే కారణములచే బయట పరిభ్రమించునో, ఆ కారణములనుండి దానిని మరలించి, నిగ్రహించి పరముని వశముననే మంచ వలెను.

27. ప్రశాంతచిత్తుడై, రజోగుణమును త్యజించినవాడై, పాపరహితుడై, బ్రహ్మతో సంగమమైన యోగిని నిశ్చయముగ ఉత్తమమైన ఆనందము వచ్చి చేరును.

28. ఇట్లు పాపరహితుడైన యోగి ఎప్పుడును తనను పరమునితో ఏకాగ్రమొనర్చి, సులభముగ బ్రహ్మతో ఐక్యమగు అనంత ఆనందమును అనుభవించును.

29. యోగమునందు స్థిరమైన మనసు గలవాడు అంతట సమ భావముగలవాడై, పరముని సర్వవస్తువులలోను ఉండువానిగను, సర్వ వస్తువులను ఆ ఆత్మయందు ఉండునవిగాను చూచును.

30. నన్నంతటను, నాయందన్నిటిని చూచువానికి నేను కనబడకయుండను. వాడును నాకు కనబడకపోడు.

31. ఎవడు సర్వజీవులయందుండు నాతో ఐక్యమొంది నన్ను పూజించునో, ఆ యోగి ఏ స్థితియందున్నను ఏ పనిచేసినను నాయందే ఉన్నాడు.

32. అర్జునా! ఎవడు సుఖమందును దుఃఖమందును ఎచ్చట ఉన్నను తననే ఉపమానముగనుంచి సమానముగ చూచునో ఆయోగియే శ్రేష్ఠుడనునది నా అభిప్రాయము.

33. అర్జునుడు పలికెను: ఓ మధుసూదనా! మనస్సు చంచలము అగుటచే, నీచే చెప్పబడిన సమదృష్టితో కూడిన ఈ యోగముయొక్క స్థిరమైన స్థితిని గ్రహింపజాలకున్నాను.

34. ఎందుకనగా ఓ కృష్ణా! మనస్సు చంచలమును, కలతనొందించునదియు, బలముకలదియు, నిగ్రహింపబడజాలనిదియు అగుటచే దానిని నిగ్రహించుట వాయువును నిగ్రహించుటవంటి అధిక కష్టతరమైనదని భావించుచున్నాను.

35. శ్రీ భగవానుడు పలికెను: మహాబాహువులు గల ఓ కుంతీపుత్రా! మనస్సు నిగ్రహించుటకు కష్టతరమైనదియు, అస్థిరమునైనదే. అది నిస్సందేహమే. కాని అభ్యాసముచేతను, వైరాగ్యముచేతను అది నిగ్రహించుటకు సాధ్యమగును.

36. నిగ్రహింపబడిన మనస్సులేని వానికి యోగము దుర్లభమని నా అభిప్రాయము. కాని వశీకృతాత్ముడై ప్రయత్నించువాడు తగిన ఉపాయముచే దానిని పొందజాలును.

37. అర్జునుడు పలికెను: ఓ కృష్ణా! శ్రద్ధతో కూడినవాడు ప్రయత్నము లేనివానిగను యోగ భ్రష్టత నొందినవానిగను ఉన్నచో, అతడు యోగసిద్ధిని పొందనివాడై ఎట్టి గతిని పొందును?

38. మహాబాహువైన ఓ కృష్ణా! బ్రహ్మ మార్గమున తప్పిపోయినవాడును అస్థిరుడైన వాడును రెండు మార్గములను పోగొట్టి చెదరిన మేఘము వలె నశింపడా?

39. ఓ కృష్ణా! నా యీ సందేహమును పూర్తిగా తొలగించుటకు నీవే ఉన్నావు. ఈ సందేహమును ఛేదించుటకు నీవు తప్ప ఎవరును కనుబడుట దుర్లభము.

40. శ్రీ భగవానుడు పలికెను: ఓ పార్థా! అతనికి ఈ లోకమునగాని పరలోకమునగాని వినాశనము ఉండదు. వత్సా! నిశ్చయముగ మంచిచేయువాడు ఎవడును దుర్గతినెప్పుడును పొందడు.

41. యోగమునుండి జారినవాడు పుణ్యాత్ములు పోవు లోకమును పొంది, అచ్చట పెక్కు సంవత్సరములు నివసించి, పవిత్రులు, సంపన్నులు మున్నగు కుటుంబములందు మరల జన్మించును.

42. లేదా బుద్ధిమంతులగు యోగుల కులమునందు జన్మించును. ఇటువంటి ఒక జన్మము నిశ్చయముగ లోకమున పొందుట అత్యంత దుర్లభము.

43. ఓ కురునందనా! అట్టి జన్మమున అతడు పూర్వజన్మమున ఉండిన బుద్ధిని పొందును. తరువాత అంతకంటే ఉత్తమమైన సిద్ధిని పొందుటకు అతడు ప్రయత్నించును.

44. అతడు దానిని గ్రహింపక పోయినను, తన పూర్వాభ్యాసమువలన యోగమువైపునకు లాగుకొనిపోబడును. యోగతత్వమును పరిశోధింపగోరితేనే అతడు వేదము చెప్పు కర్మఫలమును దాటి నిలువబడును.

45. కాని ప్రయత్నశీలుడై అభ్యసించు యోగి, పాపము తొలగింపబడి పరిశుద్ధుడై పలు జన్మములలో క్రమ క్రమముగ సిద్ధినొంది తరువాత అన్నిటికంటెను ఉన్నతమైన గతిని పొందును.

46. ఓ అర్జునా! యోగి తపస్వి జనుల కంటెను జ్ఞానికంటెను కర్మము చేయువానికంటెను మహత్తరుడు. అందుచే నీవును యోగివి కమ్ము.

47. నాకే మనసునర్పించి, శ్రద్ధతో నన్ను పూజించువాడే యోగులందరిలోను శ్రేష్ఠుడై పరముని గ్రహించిన యోగియగుననేది నా అభిప్రాయము.
ఇట్లు బ్రహ్మవిద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'ధ్యానయోగము' అని పేరుపొందిన షష్టాధ్యాయము సమాప్తము.