18 వ అధ్యాయము - మోక్ష సన్యాస యోగము

1. అర్జునుడు పలికెను: ఓ మహాబాహూ! హృషీకేశా! నేను సన్యాసముయొక్క తత్వమును, త్యాగముయొక్క తత్వమును వేరువేరుగా ఎరుంగగోరుచున్నాను.

2. శ్రీభగవానుడు పలికెను: కామ్య కర్మములను త్యజించుటయే సన్యాసమని జ్ఞానులు భావింతురు. మనము అనుష్ఠించు సర్వకర్మముల ఫలములను విడుచుటయే త్యాగమని వివేకులు పలుకుదురు.

3. కొందరు బుద్ధిమంతులు కర్మమునే దుష్టమైనట్లు త్రోసివేయవలెనని పలుకుదురు. మరి కొందరు తపోదాన యజ్ఞాది కర్మములు విడువతగదని చెప్పుదురు.

4. భరత వంశ శ్రేష్ఠుడవైన ఓ పురుష సత్తమా! ఆ రెండింటియందు త్యాగమును గూర్చి నా నిర్ణయము వినుము. త్యాగము మూడు విధములని చెప్పబడియున్నది. 

5. యజ్ఞ దాన తపః కర్మములు విడువతగినవి కావు. అవి చేయదగినవే. యజ్ఞ దాన తపస్సులే వివేకులకు పరిశుద్ధతనిచ్చునవి.

6. ఓ పార్థా! ఈ కర్మములు, వీటివంటి ఇతర సత్కర్మములు కూడా ఆసక్తిని, భయమును విడిచి చేయబడవలసినవి అనునది నా నిశ్చితమును ఉత్తమమును అయినట్టి సిద్ధాంతము.

7. కర్తవ్యకర్మమును భావించు చోట సన్యాసము యుక్తము కాదు. భ్రాంతిచే వాటిని త్యజించుట తామసమని చెప్పబడియున్నది.

8. దుఃఖకరమనిగాని, శరీరమునకు అసౌకర్యము కలుగునను భయము వలనగాని ఏ కర్మమును ఒకడు విడుచునో, వాడు రాజసికమైన త్యాగము చేసి త్యాగఫలమును పొందడు.

9. ఓ అర్జునా! ఆసక్తిని ఫలమును విడిచి, చేయదగినది అని మాత్రమే ఏ కర్తవ్యకర్మము చేయబడునో, ఆ త్యాగము సాత్వికమని భావింపబడును. 

10. సాత్వికుడైనట్టియు, వివేకియైనట్టియు, సంశయవిచ్ఛేదమొందినట్టియు త్యాగి, యజ్ఞ దాన తపస్సులు లేని కర్మములను యజ్ఞదానతపస్సులయందును అభిమానము కలిగియుండడు.

11. దేహవంతుడైన వానికి పూర్తిగా కర్మములను విడిచి పెట్టుట సాధ్యముకాదు. అందుచే కర్మఫలముల నెవడు విడుచునో అతడే త్యాగి అని చెప్పబడును. 

12. కర్మఫలమును వీడనివారికి ఈ లోకమును విడిచి వెళ్ళినతర్వాత దుఃఖముగాను సుఖముగాను రెండింటి మిశ్రమముగాను మూడు విధాల కర్మఫలములు కలుగును. కర్మఫలమును వీడిన సన్యాసులకైతే ఈవిధముగా ఎప్పుడును సంభవింపదు.

13. ఓ మహాబాహువైన అర్జునా! కర్మముల అంతిమదశను చూపించే సాంఖ్యమునందు సర్వకర్మముల సిద్ధికి చెప్పబడియున్న ఈ ఐదు కారణములను నా యొద్దనుండి ఎరుగుము.

14. నివాసస్థలమగు దేహము, కార్యమొనర్చువాడు, వేరువేరైనట్టి కర్మేంద్రియ జ్ఞానేంద్రియములు, పలురకములై వేరైనటువంటి కర్మములు, దైవము మున్నగునవి

15. మానవుని శరీరముచేతను మనస్సుచేతను న్యాయవిధానముననైనను, దానికి ఎదురుగానైనను చేయబడు ఏ కర్మమునకైనను సంబంధించిన ఐదు కారణములు. 

16. ఇట్లుండ ఆ విషయమునందు ఆసక్తిలేని ఆత్మనైనను, జీవస్వరూపియగు తనను మాత్రమైనను, మరలుకొనని బుద్ధిచేత ఎవడు కర్తగా చూచునో, వాడుదుర్మతిగలవాడు. వాడు నిజమును చూడజాలడు.

17. ఎవనికి తాను కర్తననే భావము లేకుండునో, ఎవని బుద్ధి బంధింపబడకుండునో, వాడు ఈ లోకపు ప్రాణులను చంపినను చంపకుండును; బంధింపబడకుండును. 

18. జ్ఞానము, జ్ఞేయము, జ్ఞాత అనునవి కర్మము చేయబడుటకు కారణములు. కర్మేంద్రియ జ్ఞానేంద్రియములును క్రియయు క్రియచేయువాడును కర్మములఆధార కారణములు.

19. జ్ఞానమును కర్మమును కర్మమొనర్చువాడును గుణభేదములచే వేరువేరుగా మూడువిధములగునని గుణముల భేదమును చూపించే సాంఖ్యశాస్త్రమునందు చెప్పబడుచున్నది. వాటిని కూడా యథాతథముగా వినుము. 

20. వేరువేరుగనున్న జీవులన్నిటియందును, నాశన భేదములు లేనట్టి ఏకైకదైవీకమును దేనిచే మానవుడు చూచునో, జ్ఞానమున సాత్వికమనియెరుగుము.

21. సర్వశరీరములయందును వేరువేరుగా భిన్నములైన వేరువేరు ఆత్మలను ఏ జ్ఞానము ఎరుంగునో, ఆ జ్ఞానము రాజసికమని యెరుంగుము.

22. సృష్టింపబడిన ఒక దేహమే సర్వమని, యుక్తము కానిదియు, నిజముతో కలువనిదియునై, అల్పబుద్ధిచే ఏ జ్ఞానము హత్తుకొనునో అది తామసికముగా చెప్పబడియున్నది.

23. ఫలమందు యిచ్ఛలేకుండ, విధింపబడిన యే కర్మము ఆసక్తి లేకుండ రాగద్వేషములు లేకుండ చేయబడునో అది సాత్వికమని చెప్పబడును.

24. ఫలమందు అహంకారబుద్ధితోనైనా అధికమైన ప్రయాసముతోడనైనా ఏ కర్మము చేయబడునో అది రాజసికమని చెప్పబడును. 

25. వెంటవచ్చే ఫలమును, నష్టమును, ఇతరులకు కలిగే బాధను, తన శక్తిని యెంచక, భ్రాంతిచే ఏ కర్మము ప్రారంభింపబడునో అది తామసికము అనబడును. 26. ముక్తసంగుడును, నేను అను తలంపు లేనివాడును, పట్టుదల, ఉత్సాహము కలవాడును, జయాపజయములచే బాధింపబడనివాడును అయినట్టి కర్త సాత్వికుడనబడును.

27. వాంఛగలవాడును, కర్మఫలమును కోరువాడును, లోభియు, హింసాశీలుడును, అశుద్ధుడును, సుఖదుఃఖములయందు స్థిరము కాని మనస్సుగలవాడును అయినట్టి కర్త రాజసికుడని చెప్పబడును.

28. అస్థిరమైన మనస్సుగలవాడును, క్రమపద్ధతి లేనివాడును, గర్వముగలవాడును, వంచకుడును, కీడుచేయుటకై ప్రయత్నించువాడును, సోమరియు, అధీరుడును, జాగుచేయువాడును అయినట్టి కర్త తామసికుడు అనబడును. 

29. ఓ ధనంజయా! మూడు రకముల గుణముల ననుసరించి బుద్ధియొక్క యు ధృడచిత్తముయొక్కయు త్రివిధములైన భేదములను వివరముగా చెప్పుచున్నాను, వినుము.

30. ఓ పార్థా! కర్మము చేయబూనుకొను పద్ధతిని కర్మమునుండి తొలగు మార్గమును, చేయదగిన కార్యమును చేయరాని కార్యమును, భయాభయములను, బంధమును, మోక్షమును ఎరుగు బుద్ధి సాత్వికమగును. 

31. ఓ పార్థా! ధర్మమును అధర్మమును, చేయదగిన కార్యమును చేయరాని కార్యమును. యథాతథముగా గ్రహించనట్టి బుద్ధి రాజసమనబడును.

32. ఓ పార్థా! అంధకారముచే కప్పబడి అధర్మమును ధర్మమనియు, సర్వవిషయములను వ్యత్యస్తముగను భావించే బుద్ధి తామసమగును.

33. ఓ పార్థా! యోగముతో అవిచ్ఛన్నమైన ఏ ధృతిచేత మనస్సు, ప్రాణము, ఇంద్రియములు మొదలగువాటి క్రియలు కాచుకొనబడునో సాత్వికమనబడును.

34. ఓ పార్థా! ఏ ధృతి ధర్మము, కామము, అర్థము అనువాటిని ధరించి, పరిపూర్ణాసక్తిచే ఫలితమును కోరజేయునో ఆ ధృతి రాజసికమగును.

35. ఓ పార్థా! బుద్ధిహీనుడగువాడు ఏ ధృతిచే నిద్రను, భయమును, సంతాపమును, వ్యాకులతను, మదమును విడువకుండునో ఆ ధృతి తామసికమగును.

36. భరత వంశీయులలో శ్రేష్ఠుడవైన ఓ అర్జునా! ఇపుడు మూడు విధముల సుఖముల యొక్క వివరమును నాచే వినుము.

37. ఏ కార్యమునందు ఒకడు అభ్యాసముచే ఆనందమొందునో, దుఃఖముయొక్క అంతమును పొందునో, ఏ కార్యము ప్రారంభమున విషమువంటిదై అంతమున అమృతమునకు సమానమై, ఆత్మయందు నెలకొనియుండు బుద్దియొక్క ప్రసన్నత్వమువలన కలుగునో ఆ సుఖము సాత్వికమనబడును.

38. విషయములును ఇంద్రియములును కూడుటచే ఏ సుఖము మొదట అమృతమునకు సమానమై, అంతమున విషమువలెనుండునో ఆ సుఖము రాజసికమని భావింపబడును.

39. నిద్ర, సోమరితనము, బుద్ధిహీనత మొదలైనవాటినుండి ఉత్పత్తిల్లు ఏ సుఖమనేది ప్రారంభ అంతములలోను తెలివిని మయకమొందించునో అది తామసికమనబడును.

40. స్వభావముచే పుట్టిన ఈ మూడు గుణములనుండియు విముక్తి చెందిన జీవుడు భూలోకమందైనను, పరలోకమందైనను, దేవుళ్ళయొద్దనైనను లేడు.

41. శత్రుసంహారకుడవైన ఓ అర్జునా! బ్రాహ్మణక్షత్రియవైశ్య శూద్రులకు, వారివారి ప్రకృతి గుణముల ననుసరించి కర్మములు విభజింపబడియున్నవి. 

42. మానసేంద్రియనిగ్రహము, తపస్సు, శుచిత్వము, సహనము, సరళత్వము, జ్ఞానము (బహిరంగము కాని దైవీకమును గురించిన జ్ఞానము), విజ్ఞానము (బహిరంగమైన దైవీకమును గురించిన జ్ఞానము), ఈ జీవితమునకు ఆవల ఇంకొక జీవితము కలదను నమ్మకము ఇవన్నియు ప్రకృతిచే కలిగిన బ్రాహ్మణ కర్మములు.

43. శౌర్యము, తీక్షత, స్థైర్యము, సామర్థ్యము, యుద్ధమున వెన్నుచూపమి, ఈవి, ప్రభుత్వము మొదలైనవి ప్రకృతిచే కలిగిన క్షత్రియ కర్మములు.

44. వ్యవసాయము, గోరక్షణము, వర్తకము అనునవి ప్రకృతిచే కలిగిన వైశ్య కర్మములు. ఇతరులకు సేవ చేయుట శూద్రులకు ప్రకృతిచే కలిగిన కర్మమగును.

45. ప్రతి మానవుడును తన కర్మమును శ్రద్ధతో ఆచరించినట్లయితే, ప్రభువును గ్రహింపదగిన పరిపక్వస్థితిని పొందును. తన కర్మమునందు నెలకొనియున్నవాడు ఏవిధముగా పరిపక్వస్థితిని పొందునో దానిని వినుము.

46. ఎవనినుండి జీవులన్నియ ఉత్పత్తిల్లునో, పరివ్యాప్తకమైయున్నవో, అతని స్వకర్మాచరణచే పరిపక్వస్థితిని పొందును. ఎవనిచే అర్చించి, ఇవన్నియు మానవుడు

47. సద్గుణరహితమైనను, ఒకనికి ప్రకృతిచే కలిగిన కర్మమే (స్వధర్మము) ఇతరులు కర్మముకంటే ఉత్తమమైనది. ప్రకృతి కలిగిన కర్మమును ఒకడు చేయుటచే అతడు కీడును పొందడు.

48. ఓ కుంతీపుత్రా! దోషముగలదైనను తోడబుట్టిన కర్మమును ఒకడు విడువరాదు. పొగచే అగ్ని ఆవరింపబడునట్లు ప్రారంభించే కర్మములన్నియు గుణదోషముచే ఆవరింపబడియున్నవి.

49. దేనియందును ఆసక్తిగొనని బుద్ధిగలిగి, జయింపబడిన అంతఃకరణము గలవాడై, వాంఛాశూన్యుడుగనున్నవాడు సన్యాసముచే కర్మము తొలగిన ఉన్నత స్థితిని పొందును.

50. ఓ కౌంతేయా! ఆ ఉన్నత స్థితిని పొందినవాడు ఏవిధముగా జ్ఞానముయొక్క ఉత్తమగమ్యమగు బ్రహ్మమును పొందునో, ఆ విధానమును కృప్తముగా నానుండి వినుము.

51. పరిశుద్ధమైన బుద్ధితో కూడినవాడై, దేహమును మనస్సును స్థైర్యముతో నిగ్రహించి, శబ్దాది విషయములను త్యజించి, రాగద్వేషములను విడనాడి,

52. ఏకాంతమును కోరినవాడై, అల్పాహారమును గైకొనుచు, దేహమును మాటలను మనస్సును అరికట్టి, సదా ధ్యానయోగమునందు మగ్నుడై వైరాగ్యసాధన చేయుచు, 

53. నేను ఆసక్తిని విడిచినవాడనను అహంకారమును, యోగసిద్ధిచే కలుగు బలమును, దానికి సంబంధించిన గర్వమును, కామమును, ఆశ, కోపము, స్వామ్యముమున్నగు భావనలను త్యజించి, 'నాది' అను తలంపు లేనివాడై, మనశ్శాంతి నొందినవాడు బ్రహ్మముతో ఐక్యమొందుటకు అర్హుడగును. 

54. బ్రహ్మమునందు నిమగ్నుడై, ప్రశాంతచిత్తుడైనవాడు శోకింపడు, ఆశింపడు; సర్వజీవులయెడ సమానుడై నాయందు సాటిలేని భక్తిని పొందును.

55. అతడు నేను ఎంత గొప్పవాడననియు, నేనెవరిని అను విషయమును భక్తిచే నిజముగా గ్రహించును. తర్వాత నన్ను అతడు నిజముగా నెరింగి శీఘ్రముగా నాయందు ప్రవేశించును.

56. అతడెల్లప్పుడు సర్వకర్మములను చేయుచుండినను నన్ను శరణుజొచ్చి నా కృపచే అక్షయమును మార్పులెరుగనిదియునగు స్థితిని పొందును.

57. నీవు మనస్సుతో సర్వకర్మములను నాకు సమర్పించి, నన్నుగాక వేరే దేనిని గొప్పగానెంచక, బుద్ధియోగమును గైకొనుచు, సర్వదా నాయందు శ్రద్ధను నిలిపినవానిగానుండుము.

58. నాయందు శ్రద్ధయుంచి నీవు నా కృపచే అంతరాయములనెల్ల దాటుదువు. కాని అహంకారముచే వినకపోతివేని నాశమొందెదవు.

59. అహంకారమును గైకొని యుద్ధము చేయనని నీవనుకొనినచో, నీ యీ నిశ్చయము వ్యర్థమగును. ప్రకృతి నిన్ను బంధించి ప్రేరేపించును. 

60. ఓకౌంతేయా! భ్రాంతివలన నీవు దేనిని ఆశింపకున్నావో, దానినే తోడబుట్టిన నీ కర్మముచేత బంధింపబడి వివశుడవై నీవు చేయుదువు.

61. ఓ అర్జునా! దేహమనెడి వాహనములో నిలుపబడినవైన సకల ప్రాణులను ఈశ్వరుడు తన మాయాశక్తిచే కదిలించుచు, సకల ప్రాణుల హృదయమునందును నిలిచియున్నాడు.

62. ఓ భరత వంశీయుడా! ఏవిధముననైనను అతనినే శరణుపొందుము. అతని కృపచే సాటిలేని శాంతిని, అక్షయ పదమును పొందుదువు.

63. ఈ విధముగా రహస్యములయందు శ్రేష్ఠమైన రహస్యమగు జ్ఞానము నీకు నా చే వివరింపబడెను. దీనిని కొరత లేకుండ పరిశోధించి, నీ యిష్టానుసారముగా చేయుము.

64. ఉన్నతమైనట్టియు, రహస్యములయందు శ్రేష్ఠమైనట్టియు నా వాక్యమును మరల వినుము. నాకు ధృడమైన స్నేహితుడవై నీవున్నావు గనుక నీకు హితమైనదానిని పలుకుదును.

65. నాయందు మనస్సుంచి, నాయందు ప్రేమ చూపించుచు, నన్ను పూజించువాడవు కమ్ము. నన్ను నమస్కరింపుము. నన్నే పొందుదువు. నీవు నాకు ప్రియుడవు. నీకు నేను నిజమైన వాగ్దానమునే చేయుదును.

66. సర్వధర్మములను (మతములను) విడనాడి, నన్నాకనినే శరణుపొందుము. నేను నిన్ను సర్వపాపములనుండి విముక్తి చెందింతును. శోకింపకుము.

67. ఈ శాస్త్రము నీకు నాచే వివరింపబడినది. తపస్సు చేయనివారికి దీనినిచెప్పరాదు. భక్తిహీనునికి, వినుటకు చెవియొగ్గనివానికిని దీనినెప్పుడును చెప్పరాదు. మరియు నాయందు ఎవడు దోషములను చూచునో, వానికిని చెప్పరాదు.

68. ఈ ఉత్తమమైన రహస్యమును నా భక్తులకు వివరించు వాడు నాయందు సాటిలేని భక్తిగలవాడై, నిస్సందేహముగా నన్నే చేరును.

69. మానవులలో నాకు అతనికంటే అధిక ప్రియుడైన సేవకుడు లేడు. అతనికంటే ప్రియతరుడింకొకడు ఈ భూమిలోనుండబోడు.

70. మరియు ఎవడు మనయొక్క యీ పుణ్యమైన సంవాదమును పరిశోధించునో, అతనిచే నేను జ్ఞానయజ్ఞముచేత పూజింపబడినవాడనగుదుననేది అభిప్రాయము.

71. శ్రద్ధగలవాడై వినయపూరితముగా ఏ మానవుడు దీనిని వినునో, వాడును విముక్తుడై, పుణ్యముచేసినవారికి చెందిన పుణ్యలోకములను పొందును. 

72. ఓ కుంతీనందనా! నీచే ఏకాగ్రచిత్తముతో ఇది వినబడెనా? ధనంజయా! నీ అజ్ఞానమను భ్రాంతి నశించెనా?

73. అర్జునుడు పలికెను: కృష్ణా! నా భ్రాంతి నాశనమాయెను. నీ అనుగ్రహముచే నిజస్థితిని పొందితిని. సందేహము తొలగినవాడనై నిలిచియున్నాను. నీ మాటననుసరింతును.

74. సంజయుడు పలికెను: ఈ విధముగా నేను వాసుదేవునికిని మహాత్ముడైన అర్జునుడికిని జరిగిన యీ పులకాంకితము చేయు అద్భుత సంభాషణను వింటిని.

75. నేను వ్యాసుని కృపచేత ఈ సాటిలేని రహస్యమగు యోగమును యోగేశ్వరుడగు కృష్ణునినుండి సూటిగా వినినవాడనైతిని.

76. ఓ రాజా! కేశవునకును అర్జునుడికిని జరిగిన ఈ పుణ్యవంతమైన అద్భుత సంభాషణను తలంచి తలంచి మరల మరల హర్షించుచున్నాను. 

77. ఓ రాజా! హరియొక్క ఆ అత్యద్భుత రూపమును తలంచి తలంచి నాకు గొప్ప ఆశ్చర్యము కలుగుచున్నది; మరల మరల ఆనందమొందుచున్నాను. 

78. ఎచ్చట యోగేశ్వరుడైన కృష్ణుడుండునో, ఎచ్చట విలుకాడైన అర్జునుడుండునో, అచ్చట మంగళము, విజయము, అభ్యుదయము, నిశ్చయమైన నీతి ఉండుననేది నా సిద్ధాంతము.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'మోక్ష సంన్యాస యోగము' అని పేరు పొందిన ఆష్టాదశాధ్యాయము సమాప్తము.

ఓం తత్ సత్
