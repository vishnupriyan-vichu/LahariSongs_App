3 వ అధ్యాయము - కర్మయోగము

1. అర్జునుడు పలికెను: ఓ జనార్దనా! కేశవా! కర్మముకంటె జ్ఞానమే ప్రశస్తతరమని భావించినచో నన్నీ ఘోరమైన కర్మమునందు నీవెందుకు నియోగించుచున్నావు?

2. సందిగ్ధములైన నీ బోధనలచే నా బుద్ధి కలతనొందినది. అందుచే నాకు మిక్కిలి హితము కలిగించు మార్గమేదో దానినొక్కదానినే నిశ్చితముగా తెలుపుము.

3. శ్రీ భగవానుడు పలికెను: పాపరహితుడవైన ఓ అర్జునా! ఆదిలో జ్ఞాన యోగముచే సాంఖ్యులకును కర్మ యోగముచే కర్మ యోగులకును ఈ లోకములో రెండు విధముల శిక్షణములు నాచేత చెప్పబడినవి.

4. కేవలము కర్మము చేయకుండుటచే మానవుడు కర్మము నుండి విముక్తి పొందడు. అట్లే కేవలము క్రియ చేయుట మానుకొనుటచే అతడు సిద్ధిని పొందజాలడు.

5. ఎవ్వడును ఒక్క క్షణము కూడా ఏదో ఒక పనిని చేయకుండ ఉండజాలడు. అందరును ప్రకృతి వలన పుట్టిన గుణముల ననుసరించి వివశులై ఏదో ఒక పనిని చేయుటకు ప్రేరేపింపబడుదురు.

6. ఎవడు కర్మేంద్రియములను నిగ్రహించినను మనస్సుచే ఇంద్రియార్థములను ధ్యానించుచుండునో అట్టి మూఢ జీవుడు వేషధారి అనబడును.

7. అట్లుగాక ఏ మానవుడు. మనస్సుచే పంచేంద్రియములను నిగ్రహించి ఆసక్తిలేకుండ కర్మేంద్రియములచే కర్మయోగము నారంభించునో అతడు శ్రేష్ఠుడు.

8. నియమింపబడిన నీ కర్మమును చేయుము. కర్మము చేయకపోవుటకంటె కర్మమొనర్చుట చాల మంచిది. కర్మము లేకుండ నీవు దేహమును పరామర్శించుకొనజాలవు.

9. యజ్ఞము కొరకు (భగవదర్పణముగా) చేయబడు కర్మము గాక తక్కిన వాటి నిమిత్తము చేయబడు కర్మము ప్రపంచమున బంధకారణమగును. అందుచే ఓ కుంతీపుత్రా! ఆ యజ్ఞము కొరకు మాత్రమే ఆసక్తిలేనివాడవై కర్మమును చక్కగా ఆచరింపుము.

10. ఆదియందు బ్రహ్మ యజ్ఞముతో మానవులను సృష్టించి, 'దీనిచేత అభివృద్ధి చెందడి. ఇది మీకు అభీష్టమైన కోరికలను ఇచ్చునదై యుండును గాక!' అని పలికెను

11. దీనిచే దేవుళ్ళను ఆధరించుడి. వారు మీకు ఆధరణ కలిగింతురు. మీరు ఒకరినొకరు ఆధరించుచు ప్రశస్తతరమైన మేలులనొందుదురు.

12. దేవుళ్ళు యజ్ఞముచే ఆధరింపబడి, కోరే జీవితావశ్యకములను మీ కిత్తురు. వారిచే యివ్వబడిన వస్తువులను వారి కీయకుండ ననుభవించువాడు దొంగయే అగును.

13. యజ్ఞముచేసి అందు మిగిలిన దానిని భుజించు సాధువులు సర్వపాపములనుండి విముక్తులగుదురు. కాని తమ స్వానుభవము కొరకే వంట చేసికొను పాపులు పాపమునే భుజింతురు.

14. జీవులన్నియు ఆహారముపై ఆధారపడి జీవించును. ఆహారము వర్షమునుండి ఉత్పత్తి యగును. వర్షము యజ్ఞాచరణము వలన కలుగును. యజ్ఞము విహిత కర్మాచరణములవలన కలుగును.

15. క్రమబద్ధమైన కర్మము వేదములచే విధింపబడినది. వేదములు నాశనరహితమైప బ్రహ్మనుండి ప్రత్యక్షమాయెను. అందుచే సర్వవ్యాపకమైన బ్రహ్మమ యజ్ఞమునందు ఎప్పుడును ఉండును. 

16. పార్థా! ఇట్లు ప్రవర్తింపబడిన చక్రమును ఎవడు అనుసరింపకుండునో వాడు ఇంద్రియసుఖములందే సంతుష్టినొందువానిగను, పాపమందు ఆయుష్షును గడుపువా నిగను వ్యర్థముగా జీవించుచున్నాడు.

17. కాని ఆత్మయందే ఆనందము కలవాడై ఆత్మయందే సంతృప్తినొందుచు ఆత్మయందే సంతుష్టుడైయుండువానికి చేయదగిన కర్మమే లేదు.

18. వానికి లోకమున కర్మాచరణముచే ప్రయోజనము లేదు. నుండినను ప్రయోజనమేదియు లేదు. అట్టివానికి సర్వజీవులయందును ప్రయోజనము కొరకు కోరదగినదేదియు లేదు. 19. అందుచే ఆసక్తి లేనివాడై ఎప్పుడును చేయవలసిన కర్మమును చక్కగా చేయుము; ఏలయన ఆసక్తి లేకుండ పనిచేయుటచే మానవుడు పరముని పొందును.

20. జనకుడు మొదలైన వారు కర్మము వలనే పరిపూర్ణత్వమును పొందిరి. మరియు లోకమును సద్మార్గమున నడిపింపగోరినను కర్మముచేయవలయును.

21. శ్రేష్ఠుడు ఏ కార్యములు చేయునో వానిని సామాన్యులు కూడ అనుసరింతురు. అతడు ఆదర్శ ప్రాయముగ దేనిని చేయునో ప్రపంచ మంతయు దాని ననుసరించును.

22. ఓ పార్థా! ముల్లోకములందును నాకు విహితమైన కర్మమేదియు లేదు. పొందబడనిదియు, ఇకపై పొందవలసినది ఏదియు నాకు లేదు. అయినను నేను కర్మములను ఆచరించుచునే ఉందును.

23. ఓ పార్థా! నేను ఎప్పుడును అలసట చెందక కర్మమును చేయకపోయినచో నిశ్చయముగా మానవులు ఏ విధముననైననూ నా మార్గమునే అనుసరింతురు.

24. నేను కర్మమును చేయనిచో ఈ లోకములు నాశిల్లును. నేను కుల సాంకర్యమునకు, అలజడికి కారకుడనగుదును. ఈ ప్రజలను ధ్వంసము చేసినవాడనగుదును.

25. ఓ భారతా! తెలివి లేనివారు కర్మఫలమునందాసక్తులై కర్మము చేయునట్లు ప్రాజ్ఞుడు లోకకళ్యాణ వాంఛతో ఆసక్తి లేకుండ కర్మముల నాచరింపవలయును.

26. కర్మములందాసక్తిగల అజ్ఞానుల మనస్సులను కలత నొందింపరాదు. ప్రాజ్ఞుడు అప్రమత్తుడై సర్వ కర్మములను తాను చేసి ఇతరులను ఆ కర్మములకు నియోగింపవలెను.

27. ప్రకృతిలోని గుణములచే అంతటా కర్మములొనర్పబడుచున్నవి. అహంకారముచే మూఢతనొందినవాడు 'నేనే కారణ కర్తను' అని భావించును.

28. కాని గొప్ప పరాక్రమముగల బాహువులు కలవాడా! ఇంద్రియరూపములగు గుణములు ఇంద్రియరూపములగు విషయములందు చలించుచున్నవని గుణకర్మముల విభాగమునందు నిజమును గ్రహించినవాడు తెలుసుకొని ఆసక్తుడుకాడు.

29. ప్రకృతి గుణములందు తెలివిలేనివారు గుణముయొక్క పనియందాసక్తి నొందుచున్నారు. ఆ అల్పజ్ఞులగు మూఢులను జ్ఞాని కలతనొందింపరాదు.

30. సర్వ కర్మములను నాకు సమర్పించి, నాపై మనసు స్థిరీకరించి, కోరికలు, మమకారములు వీడి, చింతాజ్వర రహితుడవై యుద్ధము చేయుము.

31. ఈ నా మతమును అసూయా రహితులై శ్రద్ధాపూరితులై అనుసరించువారు కర్మ బంధములనుండి విడువబడుదురు.

32. కాని ఎవరు ఈ మతమును (ఉపదేశమును) నిందించువారై అనుసరింపరో, జ్ఞానవిహీనులును, అవివేకులునగు వారిని నాశనమునొందినవారిగను, భ్రష్టులుగను, భావింపవలెను.

33. జ్ఞానవంతుడైనవాడు కూడ తన స్వభావమునకు తగినట్లు ప్రవర్తించును. జీవులన్నియు తమతమ స్వభావములను అనుసరించుచు కర్మమొనర్చుచున్నవి. నిగ్రహించుటకు ప్రయత్నించుటచే ప్రయోజనమేమి?

34. ప్రతి ఇంద్రియముయొక్క విషయమునందును రాగద్వేషములు నిలిచియున్నవి. కాని ఎవడును వాటికి వశుడు కాకుండునుగాక! అవి నిశ్చయముగా అతని విమోచనమునకు అడ్డువచ్చు శత్రువులు.

35. తన ధర్మము గుణరహితమైనను దానిని చేయుట, పరధర్మమును లెస్సగా చేయుటకంటే మేలైనది. స్వధర్మమును చేయుటలో మరణించుటయైనను మేలగును. పరధర్మానుసరణము భయమును కలిగించును.

36. అర్జునుడు పల్కెను: వృష్టివంశ సంభూతుడా! అనిష్టముగానైనను మానవుడు దేని ప్రేరణచే బలవంతముగా నియోగింపబడినట్లు పాపకార్యములు చేయుచున్నాడు?

37. శ్రీ భగవానుడు పలికెను: అర్జునా! రజోగుణ జనితమగు కామమే కోపముగా పరిణమించును. అది తృప్తిపరుపరానిదియు నికృష్టమునైనది. ఈ ప్రపంచముందు వీటిని శత్రువుగా నెరుంగుము.

38. అగ్ని పొగచేతను, అద్దము దుమ్ముచేతను, గర్భములోని పిండము మావిచేతను ఆవరింపబడియుండునట్లు, జ్ఞానము కామముచే ఆవరింపబడి యుండును. 

39. కౌంతేయా! జ్ఞానులకు నిత్యశత్రువగు తృప్తిపరుప శక్యముకాని ఈ కామాగ్నిచే జ్ఞానము మరుగుపరచబడుచున్నది.

40. ఇంద్రియములు, మనస్సు, బుద్ధి అనునవి దీనికి స్థావరములని చెప్పబడుచున్నది. వీటిద్వారా ఇది దేహదారియగు ఆత్మయొక్క యథార్థజ్ఞానమును కప్పిపుచ్చి అతనిని కలత పెట్టును. 

41. అందుచే భరత వంశ శ్రేష్టుడా! నీవు మొదట ఇంద్రియములను నిగ్రహించి, జ్ఞాన (అవ్యక్తమైన దైవీకమునెరుంగు జ్ఞానము నిర్గుణ బ్రహ్మము) విజ్ఞాన(బహిరంగమైన దైవీకమునెరుంగు జ్ఞానము - సాకారబ్రహ్మము) నాశనకారియునుపాపములో చేర్చునదియునగు దీనిని తప్పక హరించి నాశనము చేయుము. 

42. ఇంద్రియములు (శరీరము కంటే) ఉత్తమమందురు; ఇంద్రియముల కంటె మనస్సు ఉత్తమము; మనస్సుకంటె బుద్ధి ఉత్తమము; బుద్ధికంటె ఆత్మ ఉత్తమము.

43. గొప్ప బాహుబలముగలవాడా! ఈ విధముగా బుద్ధికంటెను అతీతమైనదానిని తెలిసికొని, నిశ్చయరూపమగు బుద్ధిచే చంచలరూపమగు మనస్సును, ఇంద్రియములను అరికట్టి, అణప కష్టతరమైన కామమను ఆ శత్రువును రూపుమాపుము. 
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్భగవద్గీత అను ఉపనిషత్తులో 'కర్మయోగము' అని పేరు పొందిన తృతీయాధ్యాయము సమాప్తము.
