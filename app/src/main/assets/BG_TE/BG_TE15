15 వ అధ్యాయము - పురుషోత్తమ యోగము

1. శ్రీ భగవానుడు పలికెను: మీది వైపున వేళ్ళు కలదియు, క్రిందివైపున కొమ్మలు కలదియునగు అశ్వత్థవృక్షముగా, అంతమొందనిదిగ తోచే సంసారముగురించి పలుకుదురు. వేదములను ఆకులుగాకల ఆ వృక్షమును ఎవడెరుగునో వాడు. వేదమునెరిగినవాడగును.

2. దాని శాఖలు గుణముచే పోషింపబడి విషయములను చిగుళ్ళుగలదై క్రిందను మీదను వ్యాపించియుండును. వేళ్ళు మానవ లోకమున కర్మములకు తగినట్టుగా దేహిని బంధించుచు మీదను క్రిందను విస్తృతినొందియున్నవి.

3. ఈ విధముగ దీని రూపము గోచరింపదు. అది ముగింపులేనిది, ఆరంభములేనిది, స్థిరత్వములేనిది. దృఢముగ వేళ్ళుతన్నిన ఈ అశ్వత్థ వృక్షమును దృఢమగు అనాసక్తియను ఆయుధముచే ఛేదించి,

4. ఎవనినుండి ప్రాచీనమైన సంసారము వృద్ధినొందెనో ఆ ఆదిపురుషునినే శరణు పొందెదనని నిశ్చయించి, తరువాత ఎచ్చటికి పోయినచో ఒకడు మరల తిరిగిరాడో ఆ మార్గమే అన్వేషింపదగినది.

5. గర్వ, విమూఢతా రహితులై, ఆసక్తియను దోషములేనివారై, పరమునితో నిత్య ఐక్యమందున్నవారై, ఆశలను పూర్తిగ త్యజించినవారై, సుఖదుఃఖాది ద్వంద్వములనుండి విముక్తులై అజ్ఞానమును త్యజించినవారు ఆ అక్షయపదమును చేరుదురు.

6. ఎచ్చటికేగినవారు తిరిగిరారో, అది నా పరమపదము. దానిని సూర్యచంద్రాగ్నులు ప్రకాశింపజేయవు.

7. జీవలోకమందు అనాదియగు నా అంశమే జీవముగ పుట్టి దాని స్వభావమునందు నిలిచే మనస్సుతో కూడిన ఆరు ఇంద్రియములను ఆకర్షించుచున్నవి.

8. ఎప్పుడు ఈ శరీరమును ఏలే జీవము శరీరమును పొందునో మరియు ఎప్పుడు విడిచివెళ్ళునో అప్పుడుకూడ వాయువు వాసనలను కైకొనిపోవునట్లు వీటిని కైకొనిపోవును.

9. ఇది చెవి, కన్ను, చర్మము, నాలుక, నాసిక, మానసము అను వీటన్నిటిని వశపరచుకొని విషయములను అనుభవించును.

10. విడిచి వెళ్ళునదైనను ఉన్నదైనను గుణములతో కూడి అనుభవించునదైనను దానిని బుద్ధిహీనులు చూడజాలరు. జ్ఞానులు చూతురు.

11. ప్రయత్నించు యోగులు దీనిని తమయందు ఉన్నదానిగ చూతురు. ప్రయత్నించినప్పటికిని క్రియలలో దిద్దుబాటులేని విమూఢులు దీనిని చూడ జాలరు.

12. సూర్యునికి చెందిన ఏ వెలుగు ప్రపంచమంతటిని ప్రకాశింపజేయునో, చంద్రాగ్నులకు చెందినదేమిటో ఆ వెలుగు నాదేనని ఎరుగుము.

13. నేను నా శక్తిచేత భూమిని ప్రవేశించియైనను జీవులను ఆధరించుచున్నాను. రసమయమైన చంద్రుడనై ఓషధులన్నిటిని పోషింతును.

14. నేను జీర్ణించే శక్తినై ప్రాణుల దేహమున నిలచి, ప్రాణాపానవాయువులతో కూడి నాల్గువిధముల ఆహారమును ఆరగింతును.

15. నేను ప్రతివారి హృదయమునందును నివసింతును. నానుండియే స్మృతియు, జ్ఞానమును, వివేకమును కల్గును. అన్ని వేదములచేతను నేనే తెలియదగిన వాడను. వేదాంతమును కూర్చినవాడును, వేదములను తెలిసిన వాడను నేనే.

16. నశ్వరుడు, (నాశనముకలది) అనశ్వరుడు ( నాశనములేనిది) అనే ఇరువురే లోకములో పురుషులనబడుదురు. రూపముగల సమస్తమును నశ్వరపురుషుడు. వాటియందు మగ్నమైయున్నవన్నియు అనశ్వర పురుషుడు.

17. కానీ ఎవడు ముల్లోకములను ప్రవేశించి ఆదుకొనుచున్నాడో, నాశనములేనివాడో,ప్రభువో, పరమాత్మ (లేదా దేవాత్మ) అని చెప్పబడు ఉత్తమ పురుషుడో, అతడు వీరికతీతుడు.

18. ఏ కారణముచే నేను నాశనముగలవాటిని దాటితినో, నాశనములేనివాటికి అతీతుడనైతినో కారణముచే లోకమందును వేదమునందును ఆ పురుషోత్తముడని ప్రసిద్ధినొందితిని.

19. ఓ భరతవంశ కుమారా! ఎవడు ఇట్లు అసమ్మూఢుడై పురుషోత్తముడగు నన్ను ఎరుగునో అతడు సర్వమునెరిగినవాడై తన సర్వస్వముతోను (ఆత్మ, శరీరము, మనస్సు, తక్కినవి) నన్ను పూజించును.

20. ఓ పార్థా! ఇట్లు మిక్కిలి రహస్యమైన ఈ శాస్త్రము నాచే చెప్పబడెను. దీని సారాంశమునెరిగినవాడు బుద్ధిమంతుడును, చేయవలసిన కర్మమును నెరవేర్చిన వాడునగును.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'పురుషోత్తమ యోగము' అని పేరు పొందిన పంచదశాధ్యాయము సమాప్తము.