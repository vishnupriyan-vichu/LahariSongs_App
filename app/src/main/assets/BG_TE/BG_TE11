11 వ అధ్యాయము - విశ్వరూప దర్శన యోగము

1. అర్జునుడు పలికెను: నీవు దయతో నాకు గావించిన మిక్కిలి రహస్యమైనదియు, ఆత్మీయవిషయములను చక్కగా వివరించినదియునగు బోధనవలన నా ఈ భ్రాంతి తొలగిపోయినది.

2. ఓ పద్మదళ నేత్రా! జీవులయొక్క ఉత్పత్తి విలయములు నీవలన నేను వింటిని గదా! అక్షయములైన మహత్యములను కూడా వింటిని గదా!

3. ఓ పరమేశ్వరా! నిన్ను నీవెట్లు వర్ణించితివో ఆ విధముగనే నీవున్నావని గ్రహించితిని. అయినను చూడగోరుచున్నాను. పురుషోత్తమా! యొక్క ఈశ్వరరూపమును

4. ఓ ప్రభూ! దానిని చూచుట నాకు శక్యమని నీవు తలంచినచో, యోగేశ్వరా! నీ అవినాశ రూపమును నాకు చూపుము.

5. శ్రీ భగవానుడు పలికెను; ఓ పార్థా! నా దైవత్వమువహించినవియు వివిధములైనవియు పలురంగులును ఆకృతులును కలవియునగు రూపములనువందలకొలదిగాను వేలకొలదిగాను ఇప్పుడు చూడుము.

6. ఓ భరతవంశ శ్రేష్ఠుడా! ఆదిత్యులను, వసువులను, రుద్రులను, అశ్వనీ కుమారులను, మరుత్తులను చూడుము. ఇదివరకు చూడనట్టి ఆశ్చర్యములు పెక్కింటిని చూడుము.

7. ఇక్కడ నా శరీరమున కేంద్రీకృతమైయున్న స్థావరజంగమాత్మకమగు అఖిలజగత్తును నీవు చూడగోరు ఇతరమునంతయు ఇప్పుడు చూడుము.

8. కాని నీవు నీ కన్నులచే నన్ను చూడజాలవు. నీకు దివ్యదృష్టి నొసంగెదను. నా ఈశ్వరత్వమును వివరించే యోగమును చూడుము. 9. సంజయుడు పలికెను: ఓ రాజా! ఇట్లు పలికి మహాయోగేశ్వరుడగు హరిఅర్జునునికి మహా ఈశ్వర రూపమును చూపెను. 

10. ఆ రూపము అనేక ముఖములను, నేత్రములను కలదై, అనేక అద్భుత దృశ్యములతో నిండినదై, దివ్యమైన అనేక ఆభరణములు ధరించి, దివ్యమైన అనేక ఆయుధములను ధరించియుండెను.

11. దివ్యములైన మాలలను, వస్త్రములను ధరించినదై, దివ్యములైన పరిమళములు పూయబడినదై, సర్వవిధ ఆశ్చర్యములతో నిండి, ఉజ్జ్వలముగను, అపరిమితముగను, అంతట ముఖములు గలదైయుండెను.

12. వెయ్యి సూర్యుల తేజస్సు ఒకేసారి ఆకాశమున ఉదయించినచో అది ఆ మహాపురుషుని కాంతితో పోల్చవచ్చును.

13. అపుడు అచట దేవదేవుని శరీరమునందు అర్జునుడు, పలు విధములుగా విభజింపబడిన లోకమంతయు ఏకముగా కూడియుండుట చూచెను.

14. అపుడు ఆశ్చర్య చకితుడును, పులకాంకితుడునై అర్జునుడు తలవంచి దేవుని నమస్కరించి, దోసిలియొగ్గి ఇట్లనెను:

15. అర్జునుడు పలికెను: దేవా! నీ దేహమున దేవుళ్ళందరును, వివిధ జీవులును, పద్మాసనాసీనుడయిన బ్రహ్మదేవుని, శివుని, సర్వ మహర్షులను, దివ్య సర్పములను చూచుచున్నాను.

16. ఓ విశ్వప్రభూ! ఓ విశ్వరూపా! పెక్కు బాహువులను, ఉదరములను, నోళ్ళను, కన్నులను గలవాడై, హద్దులేని రూపము గల వాడవైన నిన్ను అంతటా చూచుచున్నాను. నీ అంతమునుగాని, మధ్యమునుగాని ఆదినిగాని నేను చూడజాలకున్నాను.

17. కిరీటముచేతను, గదచేతను, చక్రముచేతను, అలంకరింపబడిన, నీ యుజ్ఞ్యల రూపము చూచుటకు క్లేశకరముగానున్నది. మండుచున్న అగ్నివలెను, సూర్యుని తేజస్సువలెను, అపరిమితమైన నీ రూపమును నేను అంతటా చూచుచున్నాను.

18. నీవు అవినాశివి; పరాత్పరుడవు; నీవు ఈ జగత్తునకు పరమ శరణ్యుడవు. నీవు మార్పులెరుగనివాడవు, నిత్యధర్మ రక్షకుడవు. నీవు ఆదిపురుషుడవనునది నా అభిప్రాయము.

19. ఆది మధ్యాంత రహితుడవై, అనంతశక్తిమంతుడవై, అసంఖ్యాకములైన బాహువులు కలవాడవై, సూర్య చంద్రులను నేత్రములుగాగలవాడవై, ప్రజ్వలించుచుండు అగ్నిని నోరుగా గలవాడవై, నీ కాంతిచే ఈ ప్రపంచమును దహించువాడవైన నిన్ను చూచుచున్నాను.

20. ఆకాశమునకు, లోకముకు, మధ్యనున్న సర్వప్రదేశము నీ ఒక్క నిచేతనే నిండియున్నది. ఓ మహాత్మా! సర్వదిక్కులు నిండియున్నవి. నీ అద్భుతమైన ఈ ఉగ్రరూపమును చూచి ముల్లోకములు కంపించుచున్నవి. 

21. ఈ దేవసమూహములు నీలో ప్రవేశించుచున్నవి. కొందరు భయపడినవారైదోసిలియొగ్గి నిన్ను ప్రార్థించుచున్నారు. మహర్షిసిద్ధగణములు శాంతి, శాంతిఅనుచు శ్రేష్ఠములగు స్తోత్రములతో నిన్ను స్తుతించుచున్నవి. 

22. రుద్రులును, ఆదిత్యులును, వసువులును, సాధ్యులును, విశ్వదేవుళ్ళును, అశ్వినీకుమారులును, మరుత్తులును, పితృలును, గంధర్వ యక్ష రాక్షసులు, సిద్ధులు మున్నగువారి సమూహములును, అందరును నిన్నాశ్చర్యచకితులై చూచుచున్నారు. 

23. బలమైన భుజములు గలవాడా! పెక్కు ముఖములతోడను కన్నుల తోడనుబాహువులతోడను తొడలతోడను పాదములతోడను ఉదరములతోడను కోఱలతోడను కూడిన నీ మహారూపమును చూచి లోకములన్నియు భయముచే భీతినొందియున్నవి. వాని వలెనే నేనును. 

24. ఓ విష్ణూ ఆకాశమును తాకువాడవై పెక్కు ఉజ్జ్వల వర్ణములతో కూడినవాడవై, తెరువబడిన నోళ్ళను కలిగియుండి, ప్రకాశించు విశాల నేత్రములుగల నిన్నుచూచి, వణుకుచున్న మనస్సుగల నేను శాంతి ధైర్యములు దక్కి యున్నాను.

25. ఓ దేవదేవా! కోఱలు కలిగియుండి మండుచున్న ప్రళయాగ్ని సదృశములయిన నీ నోళ్ళను చూచిన వెంటనే దిక్కులను, దిశలను నేను చూడజాలక పోతిని. మనశ్శాంతిని పొందలేదు. జగచ్ఛరణ్యా! ప్రసన్నుడవు కమ్ము. 

26. లోకమునేలేటి రాజులసమూహముతో ఈధృతరాష్ట్రపుత్రులందరును, భీష్ముడు, ఈ ద్రోణుడు, యుద్ధ వీరులతో సహా నిన్ను చూచి, సూతపుత్రుడగు కర్ణుడు, మనవారైన

27. వేగిరపడినవారై నీయొక్క కోరలుగల భయంకరమైన నోళ్ళలో ప్రవేశించుచున్నారు. పండ్లనడుమ చూర్ణీకృత శిరస్సులతో తగుల్కొనిన కొందరిని నేను చూచుచున్నాను.

28. నదులందలి పెక్కు తరంగములు సముద్రములోనికి ప్రవహించునట్లు ఈ మానవలోక వీరులందరును, అంతట మండుచున్న నీ నోళ్ళలో ప్రవేశించుచున్నారు.

29. అత్యంతవేగముతో మిడతలు వినాశము కొరకై మండుచున్న అగ్నిలో ప్రవేశించునట్లు అతి వేగముతో లోకజీవులు కూడ నాశనమొందుటకే నీ నోళ్ళయందు ప్రవేశించుచున్నారు.

30. ఓ విష్ణూ! ప్రజ్వలించు నోళ్ళతో లోకములన్నిటిని మ్రింగి, సర్వదిక్కుల నాలుకచే నాకుకొనుచున్నావు. నీ భయంకర కిరణములు తేజస్సుతో జగత్తునంతయు నింపి దహించుచున్నవి.

31. భయంకరరూపుడవగు నీవెవరివి? నాకు తెల్పుము. నీకు నమస్కారము. దేవశ్రేష్ఠా! అనుగ్రహింపుము. ఆదివైన నిన్నెరుగ గోరెదను. నీ ఉద్దేశ్యమును నిజముగ నేను గ్రహింపజాలకున్నాను.

32. శ్రీ భగవానుడు పలికెను: ప్రపంచమును నాశనము చేయు శక్తిగల కాలమును నేను. లోకములను అణచుటకే నేనిచటకు వచ్చితిని. నీవు లేకయే శత్రుసేనలో ఏ యే యోధులు సమకూడియున్నారో, వారందరును చనిపోవాలి.

33. అందుచే నీవు లెమ్ము. కీర్తి నొందుము. శత్రువులను జయించి సర్వసంపన్నమయిన రాజ్యమును అనుభవింపుము. నాచే ఇదివరకే వీరు చంపబడిరి. ఓ సవ్యసాచి! నీవు సాధనమువు మాత్రము కాజాలుదువు. 

34. నాచే చంపబడిన ద్రోణుడు, భీష్ముడు, జయద్రథుడు, కర్ణుడు, ఇతర మహా యోధులు అందరిని చంపుము. భయపడి, బాధపడకుము. యుద్ధమునశత్రువులను జయింతువు. యుద్ధము చేయుము. 

35. సంజయుడు పలికెను: ఓ రాజా! కేశవునియొక్క ఈ మాటను విని కంపించుచున్న అర్జునుడు దోసిలి యొగ్గి నమస్కరించి మిక్కిలి భయముతో మ్రొక్కి మరల దగ్గుత్తికతో కృష్ణునితో నిట్లు పలికెను.

36. అర్జునుడు పలికెను: ఓ హృషీకేశా! నీ స్తుతిని పలుకుటచే ప్రపంచము హర్షించి,సంతోషించుచున్నది. రాక్షసగణములు భయకంపితులై సర్వ దిక్కుల పరుగెత్తుచున్నవి. సిద్ధగణములన్నియు నమస్కరించుచున్నవి. ఇది యుక్తమే.

37. ఓ మహాత్మా! అనంతరూపా! దేవదేవా! జగదాశ్రయా! బ్రహ్మకంటెను గొప్పవాడవును, మూల కారణమువగు నీకెందుకు నమస్కరింపరు? అవినాశివి, వ్యక్తావ్యక్తములు నీవే. ఆ రెంటికిని అతీతుడవును నీవే.

38. హద్దులేని రూపముగలవాడా! నీవు ఆదిదేవుడవు. ఆది పురుషుడవు. ఈ పరమశరణ్యుడవు. నెరింగినవాడవు. తెలిసికొనదగినదంతయు నీవే. పరమపదమవును నీవే. నీచే విశ్వమంతయు వ్యాపింపబడియున్నది.

39. నీవు వాయువువు, యముడవు, అగ్నివి, వర్ణుడవు, చంద్రుడవు, ప్రజాపతివి. బ్రహ్మకు ప్రపితామహుడవునైన నీకు మరల మరల నమస్సులు. వేయిసార్లు, అంతకంటె మరియధికముగ నీకు నమస్సులు. 

40. సర్వాత్మా! నీకు ముందునుండియు వెనుకనుండియు నమస్సులు. అన్ని వైపులనుండియు నీకు నమస్కారములు. అనంతవీర్యా, అమేయవిక్రమా, నీవుసర్వవ్యాపకుడవు. కావున సర్వము నీవే.

41. నీ మహిమలన ఈ విశ్వరూపము నెరుంగక, నిన్ను ' ఓ కృష్ణా!' 'ఓ యాదవా!' 'ఓ మిత్రుడా!' అని తొందరపాటుతోనైన ప్రేమవలనైన మిత్రుడని భావించి ఏ విధముగ సంభోదించియుంటినో,

42. ఆటలోను, పరుండునపుడును, కూర్చుండునపుడును, భుజించునపుడును,ఒంటరిగా నున్నప్పుడును, ఇతరుల సమక్షమునందును పరిహాసార్థముగా నిన్నునేను అగౌరవపరచియుంటినో, దానినీ ఓ అచ్యుతా! అపరిమేయమూర్తి నన్నుక్షమింప వేడుకొనుచున్నాను. 

43. అసమాన ప్రభావా! నీవీ స్థావరజంగమలోకమునకు తండ్రివి. పూజ్యుడవు. మహితులకన్న మహితుడవు. ముల్లోకములలో నీకు సరివచ్చు వారు లేరు. ఇక నిన్ను మించినవారు యెట్లుందురు?

44. కావున దేవా! నేను సాష్టాంగప్రణామమొనర్చి పూజ్యప్రభువగు నిన్ను వేడుచున్నాను. తండ్రి పుత్రుని, మిత్రుడు ప్రియమిత్రుని, ప్రియుడు ప్రేయసిని సహించునట్లు సహింపుమని వేడుచున్నాను.

45. దేవా! నే నిదివరకెప్పుడును చూడని దానిని చూచి అపరిమిత ఆనందమొందితిని; నా మనస్సు భయముచేతను కలత చెందియున్నది. అందుచే దేవదేవ! జగదాశ్రయా! నన్ననుగ్రహించి మరల ఆ ప్రకృతిరూపమును ప్రదర్శింపుము. 46. ఓ విశ్వరూపా! సహస్రబాహో! నేను మరల నిన్ను కిరీటమును ధరించి, చేతులలో గదను, చక్రమును దాల్చినవాడపై చూడగోరుచున్నాను. చతుర్భుజముల అదేరూపముగలవాడవగుము.

47. శ్రీ భగవానుడు పలికెను: ఓ అర్జునా! ప్రసన్నుడనైన నేను నా యోగైశ్వర్య శక్తిచే ఈ తేజోమయమును, హద్దులేనిదియు, శ్రేష్ఠమైనదియు, నీవుగాక ఎవరును ముందు చూడనిదియునగు నా ఉన్నతమైన విశ్వరూపమును నీకు చూపించితిని.

48. కురువీరులలో శ్రేష్ఠుడా! నరలోకములో నన్నింకెవ్వరును, వేదాధ్యయనముచేగాని, క్రియలచేగాని, దానములచేగాని, తీవ్రములయిన తపస్సులచేగాని చూచుటకు శక్యము కాదు. రూపములో నీకంటే

49. ఇట్లు భయంకరమగు నా ఈ రూపమును చూచి, నీవు భయమునొందవలదు. భ్రాంతి వలదు. విగతభయుడవై, సంతుష్టుడవై మరల నా పూర్వరూపమునే చూడుము.

50. సంజయుడిట్లు పలికెను: వాసుదేవుడు, ఇట్లు అర్జునునితో పలికి మరల తనయొక్క రూపమును ప్రదర్శించెను. ఆ మహాత్ముడు తన సౌమ్యరూపమును దాల్చి మరల భయమునొందిన అర్జునినోదార్చెను.

51. అర్జునుడు ఇట్లు పలికెను: ఓ జనార్ధనా! మధురమైన ఈ నీ మానవరూపమును చూచి, నేనిపుడు శాంతచిత్తుడనై నాసహజ స్వభావమును పొందితిని.

52. శ్రీ భగవానుడు పలికెను చూచుటకు మిక్కిలి అరుదైన నాయొక్క ఏ రూపమును నీవు చూచితివో ఆ రూపమును దేవుళ్ళుకూడ నిత్యము చూచుటకు వాంఛకలిగియున్నారు. కాని నీ వలె చూడలేదు.

53. నీవు నన్నెట్లు చూచితివో ఆ విధముగా నేను వేదములచే చూడదగినవాడను కాను. తపస్సుచేగాని, దానముచేగాని యజ్ఞముచేగాని కాదు.

54. శత్రువులను హరించువాడా! అనన్యభక్తిచే ఈ విధముగ నేను నిజముగ తెలుసుకొనుటకును చూచుటకును ప్రవేశించుటకును శక్యుడను.

55. ఓ అర్జునా! నా సేవచేయు వాడును, నన్నే అన్నిటికంటెను ప్రధానముగ భావించువాడును, నాకు భక్తుడై, సంగవర్జితుడై, సర్వజీవులయెడను ద్వేషములేనివాడును ఎవడో, వాడు నన్ను పొందును.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'విశ్వరూప దర్శన యోగము' అని పేరు పొందిన ఏకాదశాధ్యాయము సమాప్తము.
