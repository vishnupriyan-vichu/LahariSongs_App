2 వ అధ్యాయము - సాంఖ్య యోగము

1. సంజయుడు పలికెను: అట్లు జాలిచే కరిగిన మనస్సుగలవాడై, కన్నీళ్ళతో నిండిన కన్నులు గలవాడై, దుఃఖించుచున్న అర్జునుని చూచి మధుసూధనుడీమాటలు

2. శ్రీభగవానుడు పలికెను: ఓ అర్జునా! ఇట్టి క్లిష్ట సమయమునందు ఉన్నత ప్రజలకు అర్హము కానట్టియు మోక్షమార్గమును అడ్డగించునదియు అపకీర్తిని కలిగించునదియునగు ఈ విషాదము నీకెక్కడినుండి దాపురించినది?

3. ఓ పార్థా! నపుంసకత్వమునకు లోబడకుము. ఇది నీకు ఎంత మాత్రము తగదు. ఓ శత్రుంజయా! తుచ్ఛమైన హృదయ దౌర్బల్యమును విడిచి లెమ్ము.

4. అర్జునుడు పలికెను: ఓ శత్రుసంహారకా! ఓ మధుసూదనా! పూజనీయులైన భీష్ముని, ద్రోణుని ఎదిరించి బాణములతో నేనెట్లు యుద్ధము చేయగలను? 

5. నేను పొగడదగిన గురువులను హరించుటకంటే ఈ లోకమున భిక్షమెత్తుకొని జీవించుటయైనను మేలే. గురువులను సంహరించినచో, ఇచ్చటే రక్తముచే మలినమైన ధనసంపదలను భోగములను మాత్రమే అనుభవించినవాడనగుదును.

6. మేము వారిని జయింపవచ్చు లేదా వారే మమ్ములను జయింపవచ్చు. మనకు ఏది హితకరమైనదో కూడ నేను తెలిసికొనజాలకున్నాను. మేము ధృతరాష్ట్రకుమారులను చంపి జీవింపగోరమో అట్టివారిప్పుడు మాకెదురుగా నిలబడి యున్నారు. 

7. కనికరముచే స్వభావగుణములను కోల్పోయిన వాడనై ఏది ధర్మమని ఎరుగక కలత నొందిన బుద్ధిగల నేను నిన్నడుగుచున్నాను. నాకేది శ్రేయస్కరమో అది నిశ్చయముగా తెలుపుము. నేను నీ శిష్యుడను. నీ శరణు పొందిన నాకు ఆజ్ఞాపించుము.

8. భూమిపై శత్రురహితమై సర్వసమృద్ధితో కూడిన రాజ్యమును, దేవతలపైని ఆధిపత్యము పొందినను నా ఇంద్రియములను శోషింపజేయునట్టి దుఃఖమును తొలగించునదేదియు నాకు కనిపింపకున్నది.

9. సంజయుడు పలికెను: ఈ విధముగా పలికి శత్రువులను ఓడించువాడును, నిద్రను జయించినవాడనగు అర్జునుడు, ఇంద్రియములను ఏలేటి కృష్ణునికి, 'గోవింద! నేను యుద్ధము చేయను' అని తెలిపి మౌనము వహించెను.

10. ఓ ధృతరాష్ట్రుడా! ఆ సమయమున నవ్వుచు కృష్ణుడు రెండు సేనల నడుమ దుఃఖమగ్నుడైన అర్జునునితో ఈ మాటలు చెప్పెను.

11. శ్రీ భగవానుడు పలికెను నీవు దుఃఖింపదగని వారిని గూర్చి దుఃఖించుచున్నావు. అయినను మహాజ్ఞానులు వచింపదగిన మాటలను కూడా మాట్లాడుచున్నావు. ప్రాజ్ఞులు జీవించియున్న వారిని గూర్చిగాని, మరణించిన వారిని గూర్చిగాని శోకింపరు.

12. నేను జీవించియుండని సమయము ఎప్పుడును లేదు. నీవును ఈ రాజులును జీవించి యుండని సమయము లేదు. ఇకముందు కూడ మన మెవ్వరమును ఉండకపోవుదుమనియు లేదు. 

13. దేహమందుండు ఆత్మకు ఈ దేహమునందు బాల్యము, యౌవనము, ముసలితనమును ఎట్టిదో ఇంకొక దేహమును పొందుటయు అట్టిదే. అందులో జ్ఞాని మోహమునొందడు.

14. కుంతీపుత్రా! ఇంద్రియములు తమతమ విషయములతో చేరే స్థితులే శీతగ్రీష్మ సుఖదుఃఖములు అను అనుభూతులను ఇచ్చుచున్నవి. అవి తాత్కాలికమైనవి, అస్థిరములైనవి. భరతవంశీయుడా! వాటిని సహింపుము.

15. పురుషశ్రేష్ఠుడా! ఈ సుఖదుఃఖములను ఎవడు సమభావముతో చూచునో, ప్రాజ్ఞుడగు ఏ పురుషుని అవి కలతనొందింపవో వాడే ముక్తి కర్ణుడగును.

16. అసద్వస్తువునకు ఉనికిలేదు. సద్వస్తువునకు ఉనికిలేకుండదు. ఈ రెండింటి యొక్క నిశ్చయమైన భావము సత్యమును గ్రహించినవారిచే చూడబడినది. 

17. విశ్వమంతయు దేనిచే నిండియున్నదో అది నిశ్చయముగా నాశనరహితమైనదని గ్రహించుము. మార్పులేని ఈ వస్తువునకు నాశనము కలిగించుట ఎవనికిని సాధ్యము కాదు.

18. శాశ్వతమైనట్టియు నాశనము లేనట్టియు పరిమితి లేనట్టియు ఆత్మయొక్క ఈ శరీరములు అంతమొందునని చెప్పబడును. అందుచే ఓ భారతా! యుద్ధము చేయుము.

19. ఈ ఆత్మను చంపునట్టిదని తలంచువాడు, చంపబడునట్టిదని తలంచువాడు ఇరువురును అజ్ఞానులే! ఏలయన ఆత్మ చంపదు, చంపబడదు.

20. దీనికెప్పుడును జననము, మరణము లేదు; ఒకప్పుడుండి మరియొకప్పుడు లేకపోదు. అది పుట్టుకలేనిది, శాశ్వతమైనది, అవినాశనమైనది, పురాతనమైనది. దేహము చంపబడినను అది చంపబడదు.

21. ఓ పార్థా! ఆత్మ నాశనము లేనిదియు శాశ్వతమును, పుట్టుకలేనిదియు, మార్పులెరుగనిదియునని తెలిసికొన్న వ్యక్తి ఎవ్వనిని కాని ఎట్లు చంపును? ఎట్లు చంపింపగలడు?

22. మానవుడు ప్రాతపడిన దుస్తులను విడిచి క్రొత్తవాటిని ధరించునట్లు ఆత్మ కూడ అరిగిపోయిన దేహములను వీడి క్రొత్తవాటిని గ్రహించును.

23. ఈ ఆత్మను ఆయుధములు ఖండింపజాలవు. అగ్ని దహింపజాలదు. నీరు తడుపజాలదు. వాయువు ఎండింపజాలదు.

24. ఈ ఆత్మ ఛేదింపబడనిది. దహింపబడనిది. తడుపబడనిది. ఎండింపబడనిది. అది అవినాశము, సర్వవ్యాపకము, స్థిరము చలింపనిది, ఇంద్రియములకందనిది. నిత్యమైనది.

25. ఆత్మ మనస్సుచే ఊహింపరానిది, మార్పులేనిది అని చెప్పబడినది. ఇది గ్రహించిన పిమ్మట నీవు దుఃఖించుట తగదు.

26. గొప్ప పరాక్రమముగల బాహువులు కలవాడా! ఒకవేళ నీవిది ఎల్లప్పుడు పుట్టునదియు, మరణించునదియు అని తలంచినను, అప్పుడు కూడ నీవు దుఃఖించుట తగదు.

27. పుట్టినవాడు చావక తప్పదు. మరణించిన పిమ్మట అతడు జన్మింపకను తప్పదు. అందుచే పరిహరించుటకు వీలులేని విషయమునందు నీవు దుఃఖింపరాదు.

28. ఓ భరత వంశీయుడా! జీవులు మొదట అవ్యక్తముగ నుండి, మధ్య అవి కనబడుచున్నవి. తిరిగి మరల అవ్యక్తములగుచున్నవి. అందుచే దుఃఖించుటకు కారణమేమి కలదు?

29. ఒకానొకడు ఆత్మను అద్భుతమైనదానిగా చూచును, ఇంకొకడు దానిని అద్భుతమైన దానిగా పలుకును. మరియెకడు దానిని గూర్చి అద్భుతమైన దానిగా వినును. ఇంకొకడు వినిన తరువాత కూడ దానిని గ్రహింప జాలడు.

30. ఓ భారతా! సర్వదేహములందు వసించు ఆత్మ ఎప్పుడును మరణములేనిది. అందుచే నీవు ఏ జీవుల కొరకును దుఃఖింపవలసిన అవసరము లేదు.

31. నీ స్వధర్మమును పరిశీలించినను నీవు చలింపనవసరము లేదు. ఏలయన క్షత్రియునికి ధర్మయుద్ధముకంటె మేలైనది మరియొకటి లేదు.

32. & పా! అప్రయత్నముగ లభించినదియు తెరువబడిన స్వర్గద్వారమువంటిదియునగు ఇట్టి యుద్ధమును భాగ్యవంతులగు క్షత్రియులే పొందుదురు.

33. ఈ ధర్మయుద్ధమును నీవు నిర్వహింపనిచో, నీ స్వధర్మము నుపేక్షచేసి, నీ కీర్తిని కూడ కోల్పోయి పాపమును పొందుదువు.

34. మరియు లోకమందున్నవారు తీరని అపకీర్తిని నీపై మోపి చెప్పుకొందురు, గౌరవము గలవానికి అపకీర్తి మరణముకంటెను అధికమైనది.

35. మహారథులు నీవు భయము వలననే యుద్ధరంగమును విడిచితివని భావింతురు. వారియొక్క గౌరవమును పొందిన నీవు సామాన్యునిగా భావింపబడుదువు.

36. నీ శత్రువులు నీ సామర్థ్యమును అపహసించి, నింద్యములైన వాక్యములు పలుకుదురు. ఇంతకన్నను దుఃఖకరమైనది మరేమి కలదు?

37. ఓ కౌంతేయా! నీవు చంపబడినచో స్వర్గమును పొందుదువు, జయించినచో భూమిననుభవింతువు. అందుచే యుద్ధము చేయుటకు ధైర్యముతో లెమ్ము. 38. సుఖదుఃఖములను, లాభ నష్టములను, జయాపజయములను సమానముగా భావించి యుద్ధము చేయుటకు సిద్ధపడుము. అట్లు చేయుటచే నీకు పాపము

39. సాంఖ్యముననుసరించి ఈ తెలివిని గూర్చి నీకు వర్ణించితిని. ఇప్పుడు యోగముననుసరించి వివరింతును - వినుము. ఓ పార్థా! నీవిట్టి బుద్ధితో పని చేసినచో కర్మబంధములనుండి విముక్తుడవు కాగలవు. 40. ఈ యోగక్రమమునందు ప్రయత్నము వ్యర్థముకాదు. వ్యతిరేక ఫలితమును కలుగదు. ఈ ధర్మములో కొంచెమైనను నిన్ను గొప్ప భయమునుండి రక్షించును. 

41. ఇందు స్థిరమైన బుద్ధి ఒక్కటే. ఓ కురునందనా! నిశ్చయము లేనివారి బుద్ధులు అనేక శాఖలు కలిగియుండును. వారి ఉద్దేశములు అసంఖ్యాకములు.

42-43.పార్థా! లోకాశలచే నిండి వేద అర్థవాద వాక్యములందు ఆసక్తి గలవారై, స్వర్గ ప్రాప్తినే పరమ లక్ష్యముగా యెంచి, దానికి మించినది వేరేదియు లేదని వాదించువారు అజ్ఞానులు. వీరు మృదుమధురమైన వాక్యములు పలికి, ఇంద్రియ తృప్తి కొరకును గొప్ప స్థానము కొరకును, పునర్జన్మమును ఫలితముగాగల పలువిధముల ఆచారములకు వారు సిఫారుసు చేయుచున్నారు.

44. భోగానుభవమునందును, లోకాధిపత్యమునందును ఆసక్తులై యుండి అట్టి వాటిచే వివేకమును కోల్పోయిన వారగు వీరియొక్క చిత్తములందు విశ్చయమైన బుద్ది క 

45. ఓ అర్జునా! వేదములు మూడు గుణములను గురించినవి. నీవు ఈ మూడుగుణములకును అతీతుడవై, సుఖదుఃఖాది ద్వంద్వములను జయించిన వాడవై నిత్యమైన దానియందు స్థిరుడవై, వస్తువులను సంపాదించుటయందును సంపాదించినదానిని కాపాడుకొనుటయందును చింతారహితుడవై ఆత్మయందు స్థిరుడవు కమ్ము.

46. అంతటను నీటితో నిండియున్న పెద్ద సరస్సులో, ఒడ్డున నిలిచియున్న వానికి త్రాగుటకు మాత్రము అవసరమైనదానివలని ప్రయోజనము యెట్లు ఇమిడియున్నదో, సంపూర్ణ జ్ఞానమునొందిన బ్రాహ్మణునికి వేదము అట్టిదే.

47. కర్మమును చేయుటకే నీ కధికారము గలదు; కాని కర్మ ఫలములయందు లేదు. ఫలమునాశించి కర్మము చేయువాడవై యుండకుము, కర్మము చేయుట మానుకొనుటయందును ఆసక్తుడవు కాకుము.

48. & ధనంజయా! యోగమునందు స్థిరుడ ఆసక్తిని విడిచి జయాపజయములందు సమభావముతో నుండి కర్మమును నిర్వహింపుము. అట్టి సమభావమే యోగమనబడును.

49. ఓ ధనంజయా! సమబుద్ధితో చేయు నిష్కామకర్మము కంటే కామ్య కర్మము యెంతో అధమము. అందుచే సమబుద్ధినాశ్రయింప యత్నింపుము. ఫలమును కోరి కర్మమొనర్చువారు లోభులు.

50. సమబుద్ధితో కూడినవాడు ఈ లోక జీవితమందు పుణ్యపాపములు రెండింటిని విడువజాలును. అందుచే ఈ యోగస్థితిలో యత్నించుచుండుము. యోగమనగా కర్మయందలినేర్పు.

51. సమబుద్ధితో కూడిన ప్రాజ్ఞులు కర్మఫలమును త్యజించి జన్మ బంధమునుండి విడివడి దుఃఖరహితమైన స్థానమును నిశ్చయముగా పొందుదురు.

52. ఎప్పుడు నీ బుద్ధి మోహమను కలతను దాటునో అప్పుడు నీవు వినబడిన దాని యెడను వినవలసినదాని యెడను విరక్తి కలవాడవగుదువు.

53. ఎప్పుడు పలు శాస్త్రముల భావము విని పలు రకములై కలతనొందిన నీ బుద్ధి చంచలము కానిదై పరమునియందు స్థిరమై ఉండజాలునో అప్పుడు నీవు యోగమును పొందుదువు.

54. అర్జునుడు పలికెను: ఓ కేశవా! స్థిరచిత్తుడై పరమునియందు మగ్నమై, అతని గ్రహించిన వారియొక్క గుర్తులెట్టివి? అట్టి స్థిరబుద్ధిగలవాడు ఎట్లు పలుకును? యెట్లుండును? ఎట్లు నడుచును? 

55. శ్రీ భగవానుడు పలికెను: పార్థా! ఒకడు ఎప్పుడైతే మనసునందున్న ఆశలన్నింటిని దూరముగా త్రోసివేయుచున్నాడో, అప్పుడు ఆత్మయందే మనస్సుచే సంతుష్టుడైన అతడు స్థిరబుద్ధిగలవాడని చెప్పబడును.

56. దుఃఖములయందు కలతనొందని మనస్సుగలవాడును, సౌఖ్యము కలిగినపుడు ఉప్పొంగనివాడును, వాంఛ, భయము, కోపము లేనివాడును స్థిరమైన మనస్సుగలవాడని చెప్పబడును. 

57. ఎవడు యెందులోను స్నేహము కలిగియుండకయు, మంచి చెడుల వలన ఆనందముతో ఉప్పొంగనివాడును దుఃఖముచే కలత నొందని వాడునైయుండునో అతడు జ్ఞానమందు సుస్థిరుడై యుండును.

58. ఇట్టి యోగి, తాబేలు తన అవయవములను లోనికి ముడుచుకొనునట్లు ఇంద్రియ విషయములనుండి తన ఇంద్రియములను పూర్తిగా మరలించునప్పుడే జ్ఞానమునందు సుస్థిరముగా నున్నవాడగును.

59. ఆహారము భుజింపని వానికి దానిననుభవించే విషయమున నిగ్రహము కలిగియుండవచ్చును. కాని దాని రుచి తొలగిపోదు. ఆ రుచి కూడ పరముని కనుగొనిన పిమ్మట ఇతనికి తొలగిపోవును. 

60. ప్రయత్నశీలుడును, చక్కని బుద్ధిగలవాడునగు పురుషుని యొద్దనూ ఉన్న కలతనొందించు ఇంద్రియములు అతని మనస్సును బలాత్కరించి లాగుకొని పోవును.

61. స్థిరమనస్సుగలవాడు వాటిని నిగ్రహించి నన్నే ఉన్నత వస్తువుగా భావించి, ప్రశాంతముగా నుండవలెను. ఎవని ఇంద్రియములు పూర్తిగా తన వశమున ఉండునో అతని జ్ఞానమే స్థిరమైనది.

62. ఇంద్రియ విషయములను గురించి ఆలోచించు మానవునికి వాటిపై ఆసక్తి కలుగును. అట్టి ఆసక్తి నుండి కోరిక జనించును. కోరిక నుండి కోపము ఉత్పత్తియగును.

63. కోపమువలన భ్రాంతి కలుగును. భ్రాంతి వలన మతిమరుపు జనించును. మతిమరుపు వలన బుద్ధి నశించును. బుద్ధి నశించినప్పుడు మానవుడు సంపూర్ణ నాశనమునొందును.

64. కాని రాగద్వేషములనుండి విముక్తులై, ఆత్మవశముననున్న ఇంద్రియములచే వస్తువులను అనుభవించుచు నియమముతో కూడిన స్వాతంత్య్రము గలవాడు చలనములేని మనశ్శాంతిని పొందును.

65. మనశ్శాంతిచే ఇతనియొక్క సమస్త దుఃఖములును తొలగిపోవును. ప్రశాంతచిత్తునికి బుద్ధి శీఘ్రముగా పరమునియందు సుస్థిరమగును. 

66. మనసు స్థిరముగా లేనివానికి వివేకము లేదు. అట్టివానికి పరమార్థచింతన ఉండదు. పరమార్థచింతన లేనిచో శాంతికవకాశము లేదు. శాంతి లేనిచో సుఖమెక్కడిది? 

67. ఎందుకనగా చంచలమైన ఇంద్రియములను ఏ మనస్సు అనుకూలముగా వెంబడించుచున్నదో అది గాలి నీటిపైనున్న పడవను లాగుకొనిపోవునట్లు ఇతనియొక్క వివేకమును లాగుకొని పోవును.

68. అందుచే బలమైన బాహువులు కలవాడా! ఎవనికి ఇంద్రియ విషయములనుండి ఇంద్రియములు పూర్తిగా నిగ్రహింపబడినవో అతని జ్ఞానము స్థిరమైనది.

69. సర్వజీవులకును రాత్రియైనది పరముని గ్రహించిన మునికి మేల్కొని ఉండు సమయము. సర్వజీవులకును మేల్కొను ఉండు సమయము జ్ఞాన దృష్టిగల మునికి రాత్రియగును.

70. అంతటా నిండి సుస్థిరమైయుండు సముద్రమునందు నదులు ఎట్లు చేరునో అట్లే ఆశలన్నియు ఎవనిని చేరునో వాడు శాంతిని పొందును. ఆశలను వెంబడించువాడు. శాంతినొందడు.

71. ఏ పురుషుడు అన్ని కోరికలను విడిచి నిరాపేక్షుడై నేను, నాది అనేది లేనివాడై సంచరించునో వాడు శాంతిని పొందును.

72. ఓ పార్థా! ఇదియే బ్రహ్మతో ఏకమయ్యే స్థితి. దీనిని పొందినపిమ్మట ఒకడు మోహమునొందడు. అంత్యకాలమందైనను ఈ స్థితియందు స్థిరుడైయున్నచో బ్రహ్మతోడైక్యమను ముక్తి స్థానమునొందును. 
ఇట్లు బ్రహ్మవిద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'సాంఖ్యయోగము' అని పేరు పొందిన ద్వితీయాధ్యాయము సమాప్తము.
