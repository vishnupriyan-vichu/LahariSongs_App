13 వ అధ్యాయము - క్షేత్ర క్షేత్రజ్ఞ విభాగ యోగము

1. శ్రీ భగవానుడు పలికెను: ఈ శరీరము క్షేత్రమని చెప్పబడుచున్నది. దీనినెరిగినవాడు క్షేత్రజ్ఞుడని దానిని గ్రహించినవారు పల్కుదురు.

2. ఓ భరత వంశీయుడా! సర్వక్షేత్రములందును నన్నే క్షేత్రముల నెరింగిన వాడని నీవు తెలిసికొనవలెను. ఈ దేహమును, దేహము నెరింగిన వానిని గురించిన జ్ఞానమే జ్ఞానమనునది నా అభిప్రాయము.

3. ఈ క్షేత్రము ఏదియో, అది ఎట్టిదో, అందలి మార్పులను, అది ఉద్భవించస్థానమును, క్షేత్రజ్ఞుడెవడు, అతని ప్రభావము లెట్టివి అనువాటిని నాయొద్ద సంగ్రహముగ వినుము.

4. ఋషులచే పలు విధములుగ ఈ నిజము పాడబడినది. వేదములచే వేరువేరుగను పాడబడినది, పాడబడినది. నిర్ణయించునదిగను, సహేతుకముగను, బ్రహ్మసూచకముగాను బ్రహ్మాసూత్రమందు  అది వివరింపబడినది.

5-6. పంచభూతములు, అహంకారము, బుద్ధి, అవ్యక్తము, దశేంద్రియములు, పంచేంద్రియ విషయములు, కోరిక, ద్వేషము, సుఖము, దుఃఖమనే ఈ మార్పులతోగూడ భూతసమూహమగు ఈ శరీరము సంగ్రహముగా క్షేత్రముఅని పలుకబడును.

7. గర్వరాహిత్యము, డంభోక్తులాడకుండుట, అహింస, సహనము, సరళత్వము, గురుసేవ, శుచిత్వము, పట్టుదల, ఆత్మ నిగ్రహము,

8. ఇంద్రియ విషయములందాసక్తిరాహిత్యము; అహంకార రాహిత్యము, జననము, మరణము, వార్ధక్యము, రోగము, దుఃఖము అనువాటియందున్న కీడును గుర్తించుట,

9. బిడ్డలు, భార్య, గృహము మున్నగువాటిమీద ఆసక్తిరాహిత్యము, అభిమాన రాహిత్యము, ఇష్ట, అయిష్ట సన్నివేశములందు సమానత్వము,

10. నాయందు వేరేదియు కోరనియోగముచే నిశ్చలమైన భక్తి, శుభ్రమైన ఏకాంత స్థలముపై వాంఛ, జన సమూహమునందు అనాసక్తి,

11. ఆత్మజ్ఞానమందు నెలకొనియుండుటకు పట్టుదల, సత్యమునన్వేషించుట మున్నగు ఇవన్నియు జ్ఞానమని చెప్పబడును. దీని కంటెవేరుగా నున్నది అజ్ఞానమే.

12. తెలిసికొనదగినదేదో, దేనిని తెలిసికొని ఒకడు అమృతత్వమును పొందునో, దానినిచెప్పుదును. ఆ ఆది లేనిదగు పరమ బ్రహ్మము 'ఉన్నదికాదు, లేనిదికాదు' అనబడును.

13. అది అంతటను చేతులు, కాళ్ళుకలదియు, అంతటను కన్నులును, తలను, నోరును కలదియు, అంతటను చెవులు కలదియునై, లోకములో సమస్తమును వ్యాపించియున్నది.

14. సర్వ ఇంద్రియముల కర్మములచే నిండియున్నను, సర్వ ఇంద్రియ రహితమును, అనాసక్తి కలదైయుండియు, సమస్తమునకు ఆధారమై, గుణరహితమైనను గుణముల ననుభవించునదియు,

15. జీవులకు లోపలను, బయటను, స్థావర జంగమములుగను, సూక్ష్మత్వముచే తెలిసికొనుటకు అశక్యముగాను ఉన్నది. అది దూరమునందున్నను సమీపమున ఉండును.

16. జీవులందు విభజింపబడకుండినను, విభజింపబడినట్లు నిలుచునదియు, జీవులను ఆధరించునదిగాను, మ్రింగివేయునదిగాను, సృష్టించునదిగాను దానిని ఎరుంగవలెను.

17. అది జ్యోతులకు కూడ జ్యోతిగాను, అంధకారమునకు అతీతమైనదిగాను చెప్పబడుచున్నది. తెలివియు, తెలుసుకొనదగినదియునై, తెలివిచే పొందవలసిన గమ్యమునై, ఎల్లరిహృదయములందును అది సుస్థిరముగ నిలిచియుండును.

18. ఈ విధముగా క్షేత్రమును, జ్ఞానమును, తెలిసికొన దగినదియు, నీకు సంక్షేపముగా చెప్పబడినది. నా భక్తుడు దీనిని అవగాహన చేసికొని నాయందు నిమగ్నుడగును.

19. ప్రకృతియు పురుషుడునగు రెండు తత్వములను, అనాదులని ఎరుగుము. వివిధ రూపములు, గుణములు ప్రకృతి నుండి పుట్టినవని ఎరుంగుము.

20. పరినామమును పరికరములను ఉత్పత్తిచేయుటకు ప్రకృతియే హేతువని చెప్పుదురు. సుఖదుఃఖానుభవములకు పురుషుడు (వ్యక్తిత్వమగు ఆత్మ) కారణమనియు చెప్పబడుచున్నది.

21. నిజముగ పురుషుడు ప్రకృతియందుండి, ప్రకృతిలో పుట్టిన గుణముల ననుభవించుచున్నాడు. ఇతనికి యోగ్య అయోగ్య గర్భములలో జన్మించుటకు గుణములతో గల సంగమే కారణమగును.

22. చూచువానికి, మీదనుండి చూచే సాక్షిగను, తలంచువానికి వెనుకనుండి తలంచువానిగను, (నడిపించువానిగను) ఆధరించువానిగను, అనుభవించువానిగను, ఏలుచున్న మహేశ్వరునిగను, పరమాత్మ అని అనబడువానిగను ఉన్నవాడు ఈ శరీరమునందు వేరుగనున్న పురుషుడు (ఆత్మ).

23. ఎవరు ఇట్లు పురుషుని, (ఆత్మ) గుణములతో కూడిన ప్రకృతిని గ్రహించునో అతడు ఏ మార్గమున జీవించినను మరల జన్మింపడు.

24. కొందరు ధ్యానముచేత మనస్సునందు తామే ఆత్మను దర్శింతురు. మరికొందరు సాంఖ్యయోగముచేతను, కొందరు కర్మయోగముచేతను దర్శింతురు.

25. ఇతరులైతే ఈ విధముగ గ్రహింపకున్నను, ఉపదేశముపొంది వెంబడింతురు. వారును ఉపదేశమునే ఉన్నతగతిగాగలవారై, సంసారమును (మరణమార్గమును) నిశ్చయముగా దాటుదురు.

26. ఓ భరతవంశ శ్రేష్టుడా! చలనముగల వస్తువైనను, చలనములేని వస్తువైనను ఉన్నట్టుగా ఏది తోచునో అది క్షేత్రమును (శరీరము) క్షేత్రజ్ఞుడును (ఆత్మ) కూడుటచే ఉద్భవించుచున్నదని తెలిసికొనుము.
27. సర్వ జీవులయందు సమానముగ నిలిచియున్నవాడై, నాశమొందువాటియందు అవినాశియైయుండు పరమేశ్వరుని ఎవడు చూచునో వాడే యథార్థ దర్శి.

28. అతడు నిజముగ సర్వత్ర సమముగా నిలిచియుండు ఈశ్వరునే దర్శించి తనచే తనను నాశనము చేసుకొనని వాడగును. అందుచే పరమగతిని చేరును.

29. ప్రకృతి చేతనే సర్వకర్మములు చేయబడు చున్నవని చూచువాడు, ఆ విధముగ చూచినందున ఆత్మను నిష్క్రియముగ చూచును.

30. ఎప్పుడు జీవుల భిన్నములు ఒకే ఆత్మయందు ఏకీభవించి, అణిగియుండుటను, దానినుండి విస్తృతినంది ఉద్భవిల్లునదియు ఎవడు గ్రహించునో వాడప్పుడు బ్రహ్మమును పొందును.

31. ఓ అర్జునా! ప్రారంభములేకుండుట చేతను గుణములేకుండుట చేతను ఈ నాశన రహితమైన పరమాత్మ, శరీరమందున్నను ఏమియు చేయుటలేదు, దేనిచేతను అంటువడడు.

32. ఆకాశము సర్వవ్యాపకమైనను సూక్ష్మత్వముచే ఎట్లు అంటువడకుండునో అట్లే ఆత్మ దేహమునందంతట నున్నను అంటువడదు.

33. భరతవంశస్థుడా! సూర్యుడొక్కడే ఈ విశ్వమునంతటిని ప్రకాశింప జేయునట్లు, దేహమునందలి ఆత్మ దేహమునంతను ప్రకాశింప జేయును.

34. దేహమునకును దేహము నెరుంగు క్షేత్రజ్ఞనకును గల భేదమును, ఉద్భవించిన ప్రపంచము ప్రకృతియందు మరుగై పోవుటను, ఎవరు జ్ఞాన చదువులచే చూతురో వారు పరమబ్రహ్మ స్థితిని పొందుదురు.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'క్షేత్ర క్షేత్రజ్ఞ విభాగయోగము' అని పేరు పొందిన త్రయోదశాధ్యాయము సమాప్తము.