16 వ అధ్యాయము - దైవాసుర సంపద్విభాగ యోగము

1. శ్రీ భగవానుడు పలికెను భయాతీతత, చిత్తశుద్ధి, జ్ఞానమునందును, యోగమునందును నెలకొనుట, దానము, నిగ్రహము, యజ్ఞము, వేద పరిశోధన, తపస్సు, సరళత్వము,

2. అహింస, సత్యము, కోపరాహిత్యము, త్యాగము, శాంతి పరుల దోషములనెన్నమి, జీవులయెడ దయ, దురాశలేమి, మృధుత్వము, వినమ్రత, స్థిరత్వము

3. ధైర్యము, సహనము, స్థైర్యము, శుచిత్వము, ద్రోహచింతలేమి, గర్వరాహిత్యము అనే ఇవన్నియు దైవసంపదతో పుట్టినవాని స్వభావములగును.

4. ఓ పార్థా! డంభము, గర్వము, పొగరు, కోపము, క్రూరవాక్యము, అజ్ఞానము అను ఇవన్నియు అసుర సంపదతో పుట్టినవాని స్వభావములగును. 5. ఓ పార్థా! దివ్యసంపద ముక్తికి అనుకూలము. అసుర సంపద బంధము కలిగించును. నీవు దివ్యగుణములలో పుట్టినవాడవగుటచే శోకింపకుము.

6. ఓ పృథాకుమారా! ఈ ప్రపంచమునందు రెండు రకములైన సృజింపబడిన జీవులు కలరు. ఒకరకము దివ్యము, రెండవది ఆసురము. దివ్యత్వము యిదివరకే వివరింపబడెను. ఇంక ఆసురత్వమును గూర్చి నా నుండి వినుము.

7. ఆసురత్వము కలవారు చేయదగిన సత్రియను, తొలగింపదగిన దుష్రియను ఎరుగరు. వారియందు శుచిత్వముకాని సత్ప్రవర్తనకాని సత్యముకాని ఉండవు.

8. వారి ప్రపంచము అసత్యము, స్థిరత్వము లేనిది, ఈశ్వరుడు లేనిది, ఆడమగ కలయిక చేత ఉత్పాదితమైనది. దీనికి కామము తప్ప వేరొక కారణము లేదు, వేరే ఏ మున్నది?

9. అల్పబుద్ధులైన వీరు ఈ ఉద్దేశమునవలంబించి, ఆత్మ మార్గమును పోగొట్టినవారై ఉగ్రకర్ములై, ప్రపంచ శత్రువులై, నాశనము కొరకు పుట్టుచున్నారు.

10. తృప్తినొందింపరాని కామమును చిత్తమందుంచి, డంభము, గర్వము, మదము అను వీటితో కూడినవారై, భ్రాంతిచేత తప్పైన సిద్ధాంతములను గైకొని, అశుద్ధవ్రతులై వర్తింతురు.

11. అపరిమితమైన మరణములోనే అంతమొందునదగు చింతలు గలిగి కామోపభోగమునే పరమార్థముగా నెంచి, అది ఆ విధముగనే అని నిశ్చయించుకొని,

12. వందలకొలది ఆశాపాశములచే బంధింపబడి, కామకోపములకు దాసులై, కామభోగమునకై, అన్యాయముగ ధనసంచయములార్జించుకొన గోరుదురు.

13. 'నేడు నాకిది లభించినది. ఈ కోరికను తీర్చుకొందును. ఇది ఉన్నది. ఈ ధనముకూడ ఇకమీదట నాదగును;

14. 'ఆ శత్రువు నాచే చంపబడెను. ఇతరులను కూడ పరిమార్తును. నేను ప్రభువును, భోగిని, కార్యసిద్ధినొందినవాడను, బలవంతుడను, సుఖిని;

15. 'నేను ధనాఢ్యుడను, సద్వంశజాతుడను; నాతో సమానులగువారెవరు? నేను యజ్ఞముచేయుదును, దానమొనర్తును, ఆనందింతును' అని అజ్ఞానముచే మోహితులై,

16. వివిధ చిత్త విభ్రాంతులచే కలత నొందినవారును, మోహమనెడి వలలో చిక్కుకున్నవారునై, కామభోగములందు తీవ్రమైన ఆసక్తిని పొంది అశుభ్రమైన నరకమున కూలుదురు. 

17. స్వయంసంతుష్టులై, వినయశూన్యులై, ధనమువలని దురభిమానము, మదము కలవారై వారు డంభముతో నామమాత్రముగ యజ్ఞము అనే క్రియచే వేదనియమముల నతిక్రమించి పూజింతురు.

18. అహంకారమును, బలమును, గర్వమును, కామమును, కోపమును, గైకొనినవారై, తమ శరీరములందును పరశరీరములందును ఉన్న నన్ను ద్వేషించువారై మంచివారిని చూచి సహించనివారై యుందురు. 

19. విద్వేషులైనట్టియు, క్రూరులైనట్టియు, నీచులైనట్టియు, పాపాత్ములైనట్టియు వారిని జనన మరణములుగల లోకములలో ఆసుర యోనులందే మరల మరల కూలద్రోయుచుందును.

20. ఓ కౌంతేయా! మూఢులు పలుజన్మములలో ఆసురయోనిని పొంది నన్ను కోరకయే ముందుకంటె ఇంకను అధమతర స్థితిని పొందుదురు.

21. ఆత్మ నాశన కారకమగు నరక ద్వారము మూడువిధములగును. కామము, కోపము, లోభము అనునవి. కావున ఈ మూడింటిని విడువవలయును.

22. ఓ కౌంతేయా! ఈ మూడు అంధకారము నిండిన మార్గములనుండి తప్పించు కొన్నవాడు తనకు శ్రేయోదాయకమైన (రక్షణనొసగెడు) మార్గముననుసరించి దానిచే ఉన్నత గతిని పొందును.

23. ఎవడు శాస్త్ర విధినుల్లంఘించి, యథేచ్చా ప్రవర్తన మవలంభించునో వాడు సిద్ధత్వమొందడు. సుఖమునొందడు. ఉన్నతగతిని పొందడు.

24. అందుచే ఏది చేయదగినదో ఏది చేయదగనిదో అని నిశ్చయించుటయందు నీకు శాస్త్రమే ప్రమాణమగును. ఇచ్చట శాస్త్రమున చెప్పబడిన నియమ నిబంధనలను గ్రహించి, గైకొనవలసినవాడవై యున్నావు.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'దైవాసుర సంపద్విభాగ యోగము' అని పేరుపొందిన షోడశాధ్యాయము సమాప్తము..
