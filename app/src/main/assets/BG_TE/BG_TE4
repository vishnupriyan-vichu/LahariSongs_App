4 వ అధ్యాయము - జ్ఞానకర్మసన్యాస యోగము

1. శ్రీ భగవానుడు పలికెను: నాశనములేని ఈ యోగ శాస్త్రమును నేను వివస్వంతునికి ఉపదేశించితిని; వివస్వంతుడు దానిని మనువునకుపదేశించెను; మనువు ఇక్ష్వాకునకు ఉపదేశించెను.

2. ఇట్లు పరంపరా క్రమమున వచ్చిన ఈ యోగము రాజర్షులకు తెలిసియుండెను. ఓ శత్రుంజయా! దీర్ఘకాలము గడుచుటచే ఇది లోకమున సమసిపోయెను.

3. నీవు నాకు భక్తుడవును, మిత్రుడవును అగుటచే, ఆ పురాతనయోగమే అయిన ఇది ఈ రోజు నాచేత నీకు చెప్పబడుచున్నది. నిజముగ ఇది ఉన్నతమైన రహస్యము.

4. అర్జునుడు పలికెను: వివస్వంతుడు జన్మచే నీకంటె పూర్వుడు. అట్లుండ ఆరంభమున నీ వీ శాస్త్రము నాతని కుపదేశించితివని నే నెట్లు గ్రహింపగలను?

5. శ్రీభగవానుడు పలికెను: శత్రు విజేతవైన ఓ అర్జునా! నీకును నాకును పెక్కు జన్మములు గడిచినవి. అవి యన్నిటిని నేనెరుంగుదును. నీవెరుంగవు.

6. నేను పుట్టుక లేనివాడను, నాశనములేనివాడను. సృష్టింపబడిన సమస్తమునకు ప్రభుడను. అయినను నా స్వభావమును లోబరుచుకొని నా యోగ మాయచే నన్ను నేను విశదపరచుచుందును.

7. ఓ భారతా! ఎప్పుడెప్పుడు ధర్మము క్షీణించి, అధర్మము వృద్ధినొందునో అప్పుడెల్ల నేను దేహము ధరించుకొందును.

8. సాధువులను రక్షించుటకును దుష్టులను నాశనము చేయుటకును ధర్మమును స్థాపించుటకును నేను ప్రతియుగమునందును జన్మించుచుందును.

9. ఓ అర్జునా! నా దివ్యమైన జన్మమును, కర్మమును యెవడు యథార్థవిధముగా నెరుగునో అతడు దేహమును విడచిన పిమ్మట పునర్జన్మమొందడు; నన్నే పొందును.

10. అనురాగ, భయ, కోపవిహీనులై, నన్నే భావించుచు, నన్నే శరణుజొచ్చినవారగు పలువురు, జ్ఞానమగు తపస్సు చేత పవిత్రులై నాయందు నిమగ్నులై యున్నారు.

11. ఓ పార్థా! ఎవరు ఎట్లు నన్ను సమీపించుదురో, అట్లే వారికి ఫలము లొసంగుచుందును. మానవులు అన్ని విధాలా నా మార్గమునే అనుసరింతురు.

12. మానవులీ ప్రపంచమున కర్మఫలమును కోరుచు, దేవుళ్ళను పూజింతురు. ఏలయన ఈ ప్రపంచమున కర్మఫలము త్వరితముగా లభించును.

13. గుణములకు తగినట్లుగా కర్మములు విభజింపబడి నాలుగు వర్ణములు నాచే సృష్టింపబడినవి. ఈ నాలుగు వర్ణములకు కర్తనైనను నన్ను నాశనము లేని కర్తగాను, కర్మములొనర్పనివానిగాను యెరుగుము.

14. కర్మములు నన్నంటవు. కర్మఫలములయెడ నాకు ఆసక్తి లేదు. ఇట్లు నన్నెరిగినవాడు కర్మములచే బంధింపబడడు.

15. పూర్వకాలమునందలి ముక్తిని కోరువారందరును దీనినెఱిగియే కర్మములొనరించియుండిరి. అందుచే వారి యడుగుజాడల ననుసరించి నీవును కర్మమొనర్చుము.

16. పండితులు కూడ కర్మమనగానేమో అకర్మమనగానేమో నిర్ణయించుటయందు భ్రాంతులైయున్నారు. దేనిని గ్రహించి నీవు సమస్త చెడునుండి విముక్తుడవగుదువో, అట్టి కర్తయనగానేమో వివరింతును.

17. కర్మమననేమో, వికర్మమననేమో, అకర్మమననేమో తెలిసికొనుట అవశ్యకము. కర్మముయొక్క తత్వమును నెరుగుట సులభముకాదు.

18. కర్మమందు అకర్మమును అకర్మమందు కర్మమును చూచువాడు మానవులలోబుద్ధిమంతుడు. అతడు యోగి; చేయవలసిన యావత్తును సాధించినవాడు.

19. ఎవనియొక్క కర్మములన్నియు, వాంఛయు, దానికి కారణమైన సంకల్పములు లేకుండనుండునో, జ్ఞానమను అగ్నిచే ఎవని కర్మములు దహింపబడినవో, వానిని జ్ఞానులు ప్రాజ్ఞడందురు.

20. కర్మముల ఫలితములందలి ఆసక్తినంతయు విడిచి నిత్యసంతృప్తుడై, దేనిమీదను ఆధారపడకయుండువాడు కర్మములొనర్చినను ఒనర్పనివాడేయగును.

21. వాంఛశూన్యుడై మనస్సును, బుద్ధిని నిగ్రహించి, సర్వస్వమును విడనాడినవాడు శరీరముయొక్క ముఖ్యమైన అవసరములకొరకు మాత్రమే పనిచేయుచు పాపమునొందకుండును.

22. అప్రయత్నముగా లభించినదానిచే సంతృప్తుడై ద్వంద్వములకు అతీతుడును, అసూయారహితుడును, జయాపజయములయందు సమానుడును అగువాడు కర్మము చేయుచున్నను దానిచే బద్ధుడు కాడు.

23. ఆసక్తిలేని వాడై, విముక్తుడై, జ్ఞానమందు స్థిరమైన మనస్సు గలవాడు, చేయు కర్మమంతయు యజ్ఞార్థమై చేయబడి, పూర్తిగా లయించిపోవును.

24. అర్పణము బ్రహ్మము, అర్పింపబడు హవిస్సు బ్రహ్మము, బ్రహ్మయను అగ్నియందు బ్రహ్మమే హోమము చేయబడుచున్నది. కర్మమగు బ్రహ్మమందు నిమగ్నుడైయుండువాడు బ్రహ్మమునే పొందును.

25. ఇతరయోగులు దేవుళ్ళకు చెందినదగు యజ్ఞమునే ప్రేమతో చేయుదురు. మరికొందరు బ్రహ్మాగ్నియందు ఆత్మయగు వ్యక్తిత్వమునే ఆత్మమూలముగా యజ్ఞముగా అర్పింతురు.

26. మరి కొందరు చెవులు మున్నగు ఇంద్రియములను నిగ్రహమనెడి అగ్నియందు వేల్తురు. ఇతరులు ధ్వని మొదలగు విషయములను ఇంద్రియరూపాగ్నియందు

27. కొందరు జ్ఞానముచే ప్రదీప్తమగు ఆత్మయందు అణిగియుండు యోగప్రయత్నమగు అగ్నిలో సమస్త ఇంద్రియకర్మములను, ప్రాణకర్మములను ఆహుతి యొసగుదురు.

28. వీటినే దానమగు యాగమును, తపస్సను యాగమును, యోగమగు యాగమును, వేదాభ్యాసమను యాగమునుచేయువారును, దృఢవ్రతులును, తీవ్రమైన తపస్సు చేయువారును చేయుచున్నారు.

29. అటులనే మరికొందరు అపాన వాయువునందు ప్రాణవాయువును, ప్రాణవాయువునందు అపానవాయువును ఆహుతిగా అర్పింతురు. ప్రాణాపానవాయువుల రాకపోకలను నిరోధించి, ప్రాణాయామమును అభ్యసింతురు.

30. మరికొందరు ఆహారమును కట్టడలో పెట్టి, ప్రాణవాయువును ప్రాణవాయువునందు ఆహుతియొనర్తురు. వీరందరును యజ్ఞమును గ్రహించినవారు; యజ్ఞముచే పాపము తొలగింపబడినవారు.

31. కురువంశ శ్రేష్ఠుడా! యజ్ఞమొనర్చి మిగిలిన అమృతమును భుజించువారు నిత్యబ్రహ్మమును పొందుదురు. యజ్ఞము చేయనివాడు ఈ లోకమునకే అనర్హుడు; వానికిక పరలోక ప్రాప్తి ఎట్లు?

32. వివిధములైన ఈ యజ్ఞములు వేదములచే వివరింపబడినవి. ఇవన్నియును కర్మమునుండి పుట్టినవని గ్రహింపుము. ఇట్లు గ్రహించి విముక్తుడవగుదువు.

33. ఓ శత్రుంజయా! జ్ఞానయజ్ఞము ద్రవ్యయజ్ఞము కంటె మహత్తరమైనది. ఓ పార్థా! కర్మమంతయు ఏదియు తప్పిపోకుండ జ్ఞానమునందు సమాప్తినొందును.

34. సాష్టాంగ ప్రణామములు చేసియు, ప్రశ్నించియు, సేవించియు దానిని గ్రహింపుము. నిజమును గ్రహించిన జ్ఞానులు నీకు జ్ఞానమును ఉపదేశింతురు.

35. ఓ పాండవా! ఆ జ్ఞానమును గ్రహించితివేని మరలనిట్లు భ్రాంతినొందవు. దీనిచే సర్వజీవులను నీయందును, నాయందును చూతువు.

36. నీవు పాపాత్ములందరిలో అతి ఘోరమైన పాపిష్టుడవైనప్పటికిని జ్ఞానమనెడి పడవచే సమస్త పాపములను దాటుదువు.

37. అర్జునా! మండుచున్న అగ్ని కట్టెలను బూడిదగా చేయునట్లు జ్ఞానమునెడి అగ్ని కర్మములన్నింటిని బూడిదగా చేసి వేయును.

38. ఈ లోకమున జ్ఞానమునకు సమానమైన శుద్ధీకరవస్తువు లేదు. యోగమునందు సిద్ధినొంది, పరిపక్వత నొందినవాడు కాలపరిపాకమున తనయందు తానే దానిని చూచును.

39. జ్ఞానమునే శ్రేష్ఠముగా భావించినవాడును, ఇంద్రియములను నిగ్రహించినవాడునగు విశ్వాసముగలవాడు జ్ఞానమును పొందును. సత్య ప్రత్యక్షత కలిగిన పిమ్మట ఆలస్యములేకుండా శాంతిని (పరముని గ్రహించుట) పొందును.

40. జ్ఞానరహితుడును, విశ్వాసహీనుడును, సంశయాత్ముడును నాశిల్లును. సందేహించువానికి ఇహలోకముగాని పరలోకముగాని సుఖముగాని లేదు.

41. ఓ ధనంజయా! యోగముచే కలుగు కర్మఫలమును పరమునికి అర్పించిన వాడును, జ్ఞానముచే సందేహములను ఛేదించినవాడును, ఆత్మయందు స్థిరముగా నున్నవాడును, కర్మములచే బంధింపబడడు.

42. కాగా అజ్ఞానమువలన కలిగి, నీ హృదయమున నిలిచియున్న ఈ ఆత్మను గూర్చి సంశయమును, జ్ఞానమనెడి ఖడ్గముతో ఛేదించి యోగమునా శ్రయింపుము. భారతా! లెమ్ము.
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో జ్ఞాన కర్మ సన్యాసయోగము' అని పేరు పొందిన చతుర్థాధ్యాయము సమాప్తము.