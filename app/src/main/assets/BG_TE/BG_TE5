5 వ అధ్యాయము - సన్యాస యోగము

1. అర్జునుడు పలికెను: ఓ కృష్ణా! కర్మము విడుచుటను (సన్యాసము) ప్రశంసించి, మరల కర్మము చేయుటను ప్రశంసించుచున్నావు. ఈ రెండింటిలో ఏది శ్రేయస్కరమో ఆ ఒక్క దానిని నిశ్చితముగా చెప్పుము.

2. శ్రీభగవానుడు పలికెను: కర్మపరిత్యాగము, కర్మముచేయుట, రెండును క్షేమము కలిగించునవే. వాటియందు కర్మముచేయుట కర్మపరిత్యాగము కంటె మేలితరమైనది.

3. గొప్ప బాహుపరాక్రమము గలవాడా! ఏ కర్మయోగి ద్వేషింపడో, కోరడో, అతడు ఎన్నడూ సన్యాసియని భావింపబడును. ద్వంద్వముల నుండి విడివడినవాడు కర్మబంధములనుండి సులభముగా ముక్తుడగును.

4. అల్పజ్ఞులు సాంఖ్యయోగమును కర్మయోగమును భిన్నములని చెప్పుదురు. పండితులు అట్లు చెప్పరు. ఈ రెండు మార్గములలో దేనినైన స్థిరముగ అనుసరించువాడు రెండింటి యొక్క ఫలితమును పొందును.

5. సాంఖ్యయోగులచే పొందబడు స్థితి కర్మయోగులచే కూడ పొందబడును. కర్మయోగమును సాంఖ్యయోగమును ఒక్కటే అని చూచువానిదే నిజమైన దృష్టి,

6. కర్మయోగముచే కాక సన్యాసము పొందుట దుర్లభము. కాని కర్మయోగమును అనుసరించే ముని వెంటనే బ్రహ్మమును. పొందును. 

7. కర్మయోగమును చేయువాడై, నిర్మలహృదయము కలవాడై, శరీరమును జయించినవాడై, ఇంద్రియములను నిగ్రహించినవాడై, ఎల్ల జీవుల యొక్క అంతరంగముతోను (పరమునితో) తనను లీనమొనర్చినవాడు కర్మములు చేయుచున్నను వాటిచే మలినము కాడు.

8. సత్యానుభూతిగల యోగి చూచుట, వినుట, తాకుట, వాసన చూచుట, తినుట, అటునిటు పోవుచుండుట, నిద్రించుచుండుట, ఊపిరి పీల్చు చుండుట మున్నగు కార్యములు చేయుచున్నను, తాను ఏమియు చేయుచుండుట లేదని యెరుంగవలెను.

9. మాటలాడినను, విసర్జించినను, గ్రహించినను, కన్నులను తెరచినను, మూసినను, ఇంద్రియములు తమతమ విషయములందు మగ్నములై ఉన్నవను నమ్మకము గలవాడై, తాను ఏమియు చేయుటలేదని నెంచవలెను.

10. ఎవడు కర్మములను బ్రహ్మకే విడిచి ఆసక్తిరహితుడై వాటిని చేయునో, వాడు నీటిచే తామరాకువలె పాపకార్యములచే ప్రభావితుడు కాడు.

11. యోగులు ఆసక్తి విడిచి మనస్సును పరిశుద్ధ పరచుటకు, తానను భావము లేకుండ దేహముతోడను, మనస్సుతోడను, బుద్ధితోడను, ఇంద్రియములతోడను కర్మము చేయుదురు.

12. యోగి తన కర్మఫలమును విడిచి, పరముని ధ్యానించుటచే కలిగే శాంతిని పొందును. యోగము చేయజాలనివాడు ( పరముని సేవింపనివాడు) ఆశయొక్క ప్రేరణ కర్మఫలమునందాసక్తి కలిగి బద్ధుడై ఉండును.

13. ఇంద్రియములను నిగ్రహించినవాడు మానసికముగా అన్ని కర్మములను విడిచి సుఖముగా తొమ్మిది ద్వారములుగల దేహమునందు తానేమియు చేయకుండ, చేయింపకుండ పరమునియందు నిమగ్నుడైయుండును.

14. కర్తగానుండుటను ప్రభువు లోకులకు సృష్టించలేదు. అటులనే కర్మములను, కర్మములయొక్క ఫలము కూడుటను సృజింపలేదు. ఇదంతయు ప్రకృతి చేతనే చేయబడును.

15. భగవంతుడు ఎవరియొక్కయు పాపమునుగాని, పుణ్యకార్యమునుగాని అంగీకరింపడు. అజ్ఞానముచే జ్ఞానము ఆవరింపబడియున్నది; అందుచే జీవులు తప్పయిన మార్గమును చేరుచున్నారు.

16. ఆత్మ జ్ఞానముచే ఎవరియొక్క అజ్ఞానము నాశనముచేయబడెనో, వారిజ్ఞానము సూర్యునివలె ఆ పరముని వ్యక్తము చేయును.

17. ఎవరి బుద్ధియు, మనస్సును, విశ్వాసమును, ఆశ్రయమును పరమునియందే స్థిరములయి ఉండునో అట్టివారు జ్ఞానముచే పాపములు ప్రక్షాళింపబడి మరలరాని (జనన మరణరహితమైన) స్థానమును పొందుదురు.

18. విద్యావినయములతో కూడిన బ్రాహ్మణుని, గోవును, ఏనుగును, కుక్కను, కుక్కను తిను చండాలుని ఆత్మజ్ఞానులు సమానమైన దృష్టితో చూతురు.

19. సమానత్వముతో కూడిన మనస్సు కలవారిచే జన్మము యిచ్చటనే జయింపబడెను. వారు బ్రహ్మవలెనే సమదృష్టిగలిగినవారై దోషరహితులై యుండుటచే వారు బ్రహ్మమునందే స్థిరులై యుందురు.

20. బ్రహ్మజ్ఞాని, బ్రహ్మమునందు ప్రతిష్ఠితుడై, సుస్థిరబుద్ధి కలిగి, మోహరహితుడై, ప్రియమైన దానిని పొందినపుడు సంతోషింపక, అప్రియమును పొందినపుడు దుఃఖింపక ఉండును.

21. ఇంద్రియవిషయములందాసక్తి లేనివాడు ధ్యానముచే తనయందలి సుఖమును పొందును. మనసుచే బ్రహ్మయందు ఐక్యమొంది ధ్యానమందున్నవాడు. నాశనరహితమైన సుఖముననుభవించును.

22. ఓ కౌంతేయా! ఏ సుఖములు బాహ్యవిషయపరిచయము వలన కలిగినవో అవి దుఃఖకారణములు; ఆది అంతములు కలవి. జ్ఞాని వాటియందు సుఖము కోరడు.

23. ఎవడు దేహమును వీడుటకు ముందే ఆశా కోపములచే కలిగే ప్రేరణను ఇచ్చటనే సహింపజాలునో, అతడు యోగమునందు స్థిరుడగును; అతడే సుఖముగలవాడగును.

24. ఎవడు తన యందే సౌఖ్యమును, సంతోషమును కలిగియుండి, అటులనే అంతఃప్రకాశము గలవాడునగునో లీనమై బ్రహ్మమును పొందును. ఆ యోగి జీవించునప్పుడే బ్రహ్మయందు

25. ఎవరియొక్క చెడు తొలగెనో, సంశయములు తీరెనో, ఇంద్రియములు నిగ్రహింపబడెనో, ఎవరు సర్వ జీవులయొక్క సంక్షేమము కోరుదురో, ఆ ఋషులు బ్రహ్మతోడైక్యమగు ముక్తిని పొందుదురు.

26. కామక్రోధములనుండి విముక్తులై, నిగ్రహింపబడిన చిత్తముగలవారై, పరముని గ్రహించినవారగు సన్యాసులకు ఇహమునందును పరమునందును బ్రహ్మయందు లీనమగు ముక్తి లభించును.

27-28. బాహ్యవిషయములను దూరపరచి, కన్నులను కనుబొమ్మలనడుమ కేంద్రీకరించి ఉచ్ఛ్వాసనిచ్ఛ్వాసములను సమానపరచి, ఇంద్రియములు, మనస్సు, బుద్ధి మొదలైన వాటిని నిగ్రహించుచు మోక్షమునే వాంఛించుచు కోరిక, భయము, క్రోధము లేనివాడై ధ్యానమందు ప్రయత్నించువాడు ఎల్లప్పుడు ముక్తినిపొందినవాడే అగును.

29. యజ్ఞమును తపస్సును అనుభవించువాడై, సర్వలోకములకును ఈశ్వరుడై, సర్వజీవులయొక్క యు స్నేహితుడైయున్న నన్ను అతడెరిగి శాంతిని పొందును.
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'సన్యాస యోగము' అని పేరు పొందిన పంచమాధ్యాయము సమాప్తము.
