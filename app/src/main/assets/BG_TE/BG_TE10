 10 వ అధ్యాయము - విభూతి యోగము

1. శ్రీ భగవానుడు పలికెను: మహాబాహువులు గలవాడా! వినుటయందు సంప్రీతుడవగు నీ హితముగోరి దేనిని చెప్పుచున్నానో ఆ నా పరమ వాక్యమును మరల వినుము.

2. దేవగణములుగాని, మహర్షులుగాని నాపుట్టుకను ఎరుంగరు. ఏలయనగా దేవుళ్ళకును, మహర్షులకును నేనే సర్వవిధములను మూలకారణమును.

3. నన్ను ఆదిలేనివానిగను, పుట్టుక లేనివానిగను, సర్వలోక ప్రభునిగను ఎరుంగువాడు మనుష్యులలో భ్రాంతిరహితుడై అన్ని పాపములనుండియు విముక్తుడగును.

4. బుద్ధి, జ్ఞానము, భ్రాంతిరాహిత్యము, సహనము, సత్యము,ఇంద్రియనిగ్రహము, మనోనిగ్రహము, సుఖదుఃఖములు, జననమరణములు భయాభయములు,

5. అహింస, సమత్వము, తృప్తి, తపస్సు, దానము, కీర్తి, అపకీర్తి, మున్నగు వివిధ స్థితులు జీవులకు నాయొద్దనుండియే ఉత్పత్తి యగుచున్నవి.

6. లోకమున ఈ ప్రజలు ఏడుగురు మహర్షులనుండియు, వారికిముందున్న నలుగురు మహర్షులనుండియు, మనువులనుండియు, నాతో సమ ప్రభావులనుండియు, నా మనస్సునుండి పుట్టిన వారినుండియు వచ్చిరి.

7. నాయొక్క ఈ వైభవమును యోగశక్తిని యథార్థరీతిగా ఎరుగువాడు స్థిరమైన యోగముతో కూడినవాడై ఉండును. దీనికి సందేహము లేదు.

8. నేను సర్వమునకు ఉత్పత్తి స్థానమును. నానుండియే సర్వము వృద్ధినొంది చలించుచున్నవి; ఇది తలచుచు జ్ఞానులు నన్ను భక్తిపూరితచిత్తులై భజింతురు.

9. చిత్తము నాయందే నిలిపినవారై, నన్నే ఉన్నత స్థితిగాగలవారై, ఒకరికొకరు నన్నే బోధించుకొనుచు, సదా నా లీలలను వివరించుచు, తృప్తిని, ఆనందమును పొందుదురు.

10. స్థిరమైన మనస్సుగలవారికిని, ప్రేమతో సేవించువారికిని, దేనిచేనన్ను పొందుదురో ఆ బుద్ధియోగము నేనొసంగుదును.

11. కృపతోనే నేను వారి మనస్సున నిలచి, అజ్ఞానము వలన పుట్టిన అంధకారమును ప్రకాశించు జ్ఞానదీపముచే నశింపచేయుదును.

12. అర్జునుడు పలికెను: నీవు పరబ్రహ్మవు, పరమపదమవు, పవిత్రుడవు, శ్రేష్ఠమైన పుణ్యవస్తువవు.

13. మహర్షులందరును, దేవర్షినారదుడు, అసితుడు, దేవలుడు, వ్యాసుడు మొదలగువారు నిన్ను నిత్యపురుషునిగను, ప్రకాశించు ఆదిదేవుడుగను, పుట్టుకలేని దేవునిగను చెప్పియున్నారు. నీవు కూడ అట్లే ప్రకటించుచున్నావు.

14. ఓ కేశవా! నీవు నాకు చెప్పినదంతయు సత్యమని సంపూర్ణముగా అంగీకరించుచున్నాను. అయినను ఓ దేవదేవా! దేవుళ్ళుగాని, దానవులుగాని నీ నిజమైన దైవత్వమును అర్థము చేసికొనలేరు.

15. ఓ పురుషోత్తమా! సర్వాధారుడా, జగన్నాయక, దేవదేవా, విశ్వప్రభూ, నీవు మాత్రమే నిన్నెరుంగుదువు.

16. నీ వేవే దివ్యవైభవములచే ఈ ప్రపంచములన్నిటిని వ్యాపించి ఉన్నావో, దివ్యమైన ఆ నీ మహిమలను సంపూర్ణముగా నాకెరిగింపుము.

17. ఓ యోగేశ్వరా! సర్వదా స్మరించుచు నేనెట్లు నిన్నెరుంగవలెను? మరియు భగవంతుడా! ఏ విధముగా నీవు నాచే ధ్యానింపబడ దగినవాడనగుదువు?

18. ఓ జనార్ధనా! నీ యోగశక్తిని, వైభవమును వివరముగ మరల నాకెరిగింపుము. నీ వాక్యమను అమృతమును ఆస్వాదించు నాకు తృప్తి కలుగుటలేదు.

19. శ్రీ భగవానుడు పలికెను: ఓ అర్జునా! దైవత్వము ప్రత్యక్షమగు నా వైభవములలో ముఖ్యమైన వాటిని నీకు చెప్పెదను. నా దైవీక మహిమలు అనంతమైనవి.

20. ఓ అర్జునా! జీవులందరి హృదయములందున్న ఆత్మను నేనే. సర్వ జీవులయొక్క ఆదియు, మధ్యమును, అంతమును నేనే.

21. ఆదిత్యులలో నేను విష్ణువును, తేజస్సులలో ప్రకాశవంతుడైన సూర్యుడను, మరుత్తులలో మరీచిని, నక్షత్రములలో చంద్రుడను.

22. వేదములలో నేను సామవేదమును, దేవుళ్ళలో ఇంద్రుడను, ఇంద్రియములలో మనస్సును, జీవులలో నేను జీవశక్తిని.

23. రుద్రులలో నేను శివుడను, యక్షరాక్షసులలో కుబేరుడను, వసువులలో నేనగ్నిని, పర్వతములలో మేరువును.

24. ఓ అర్జునా! పురోహితులలో ముఖ్యుడైన బృహస్పతినిగా నన్నెరుగుము. సేనానాయకులలో నేను కార్తికేయుడను. జల నిధులలో నేను సముద్రమును.

25. మహర్షులలో నేను భృగువును, మాటలలో ఏకాక్షరమగు ఓంకారమును, యజ్ఞములలో జప యజ్ఞమును, స్థావరములలో హిమాలయ పర్వతమును.

26. వృక్షములన్నింటిలో నేను రావిచెట్టును. దేవ ఋషులలో నారదుడను. గంధర్వులలో చిత్రరథుడను. సిద్ధులలో కపిల మునిని.

27. అశ్వములలో అమృతముతో పుట్టిన ఉచ్భైఃశ్రవముగాను, గజేంద్రములలో ఐరావతముగాను, నరులలో రాజుగాను నన్నెరుంగుము.

28. ఆయుధములలో నేను వజ్రాయుధమును. గోవులలో కామధేనువును. జననకారకులలో కామదేవుడను. సర్పములలో వాసుకిని.

29. నాగులలో నేను అనంతుడను. జలవాసులలో వరుణుడను. పితృలలో అర్యముడను. శాసకులలో యముడను.

30 దైత్యులలో నేను ప్రహ్లాదుడను. లెక్కించు వారిలో కాలమును. మృగములలో నేను సింహమును. పక్షులలో గరుడుడను.

31. పవిత్రీకరించు వారిలో నేను వాయువును. ఆయుధ ధారులలో రాముడను. మత్స్యములలో మకరమును. ప్రవహించు నదులలో గంగానదిని.

32. సృష్టులన్నిటిలో ఆదిని, మధ్యమును, అంతమును నేనే. ఓ అర్జునా! విద్యలలో నేనాధ్యాత్మిక విద్యను. తార్కికులలో పరమార్థమైన వాదమును.

33. అక్షరములలో నేను అకారమును. సమాసపదములలో ద్వంద్వ సమాసమును నేనే. అక్షయమైన కాలమును నేనే. సర్వతోముఖకర్మఫల ప్రదాత యగు దాతనుకూడ నేనే.

34. నేను సర్వమును మ్రింగివేయు మృత్యువును. ముందు రాబోవు సర్వమును పుట్టించువాడను నేనే. స్త్రీలలో నేను సిరిని. కీర్తి, వాక్కు, జ్ఞాపక శక్తి, బుద్ధి, శక్తి, ధృతి, ఓరిమి, వీటికి అధిష్టాన దేవతలును నేనే.

35. సామవేద మంత్రములలో నేను బృహత్సామమును. ఛందస్సులలో గాయత్రిని. మాసములలో మార్గశీర్షమును, ఋతువులలో వసంత ఋతువును.

36. మోసము చేయువానిలో నేను జూదమును. శక్తి గలవారిలో శక్తిని నేనే. నేనే జయమును. నేనే సాహసమును. సాత్వికుల సత్వగుణమును నేనే.

37. వృష్టివంశస్థులలో నేను వాసుదేవుడను. పాండవులలో అర్జునుడను. మునులలో వ్యాసుడను. సూక్ష్మార్థవివేకులలో శుక్రుడను.

38. పరిపాలించేవారియందలి అణిచే శక్తిని నేనే. జయము కోరువారిలో నేను నీతిని. రహస్య విషయములలో నేను మౌనమును. జ్ఞానవంతులలో జ్ఞానమును నేనే.

39. ఓ అర్జునా! అన్ని జీవితములను పుట్టించు బీజమును నేనే. నేను లేకుండా జంగమ స్థావరములయిన వస్తువులేవియు లేవు.

40. ఓ శత్రుంజయుడవయిన అర్జునుడా! నా దివ్యశక్తిని ప్రత్యక్షపరచు మహిమలకు అంతులేదు. ఇది నా మహిమయొక్క విస్తృతికి సంక్షేపమైన వివరణమగును.

41. ఏ వస్తువు నా మహిమను వివరించునదియు, ప్రకాశమైనదియు, ఉన్నత శక్తి వహించినదియునై యున్నదో ఆ వస్తువు నా శక్తియొక్క అంశమందు ఉత్పత్తి యాయెనని తెలుసుకొనుము.

42. కాని ఓ అర్జునా! పలువిధములైన దీనిని ఎరుగుటవలన నీకేమి ప్రయోజనము? ఈ విశ్వమంతటిని నాయోగ శక్తియొక్క ఒక అంశముచే వ్యాపించి ఆదుకొని నిలిచియున్నానని యెరుగుము.
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'విభూతి యోగము' అని పేరు పొందిన దశమాధ్యాయము సమాప్తము.