17 వ అధ్యాయము - శ్రద్ధాత్రయ విభాగ యోగము

1. అర్జునుడు పలికెను: ఓ కృష్ణా! ఎవరు శాస్త్రవిధులను విడనాడి శ్రద్ధతో పూజింతురో, వారి స్థితి యెట్టిది? వారు సాత్వికులా, రాజసులా, తామసులా? 

2. శ్రీ భగవానుడు పలికెను: ఆ ప్రకృతిచే కలిగిన, పుట్టుకతోనే కలిగిన స్వభావమగు శ్రద్ధయనేది (విశ్వాసము) మానవులకు సాత్వికము, రాజసికము, తామసికముఅని మూడు రకములుగ ఉన్నవి. వాటిని వినుము.

3. ఓ భరత వంశకుమారా! ప్రతివారి శ్రద్ధయు వారి మనస్సునకనుగుణమై యుండును. ఈ జీవము శ్రద్ధాస్వరూపము. ఎవడు ఎట్టి శ్రద్ధకలిగియుండునో వాడు అట్టివాడే.

4. సాత్వికులు దేవుళ్ళను, రాజసికులు యక్షరాక్షసులను, తామసికులు చనిపోయినవారి ఆత్మలను, భూత గణములను పూజింతురు.

5-6. డంభము, అహంకారము కలిగినవారును, కామము, ఆసక్తి మృగబలము కలవారునై ఏ బుద్ధిహీనులు ప్రకృతి శక్తుల సంయోగముచే కలిగిన దేహమును, దేహమునందుండే నన్నును బాధించుచు శాస్త్రమునందు చెప్పబడని క్రూర తపస్సు చేయుదురో వారిని ఆసుర నిశ్చయులని ఎరుగుము.

7. ప్రతివారికిని ప్రియమైన ఆహారము కూడ మూడు విధములుగా నుండును. అటులనే యజ్ఞములు, తపస్సులు దానములు కూడ అన్వయించును. వాటిలో గల భేదములను వినుము.

8. ఆయుస్సు, బుద్ధి, బలము, ఆరోగ్యము, సుఖము, ప్రీతి అను వీటిని అభివృద్ధి చేయునవి; రసవంతములు, చమురుగలవి, పుష్టికరములు, మనోహరములు అగు ఆహారములు సాత్వికులకు ప్రీతికరములు.

9. చేదు, పులుపు, ఉప్పు, వేడి, కారము, రసహీనత, మంట మొదలైన గుణములు కలవియు; దుఃఖమును, క్లేశమును, రోగమును కలిగించునట్టియు ఆహారములు రాజసికులకు ప్రీతికరములు.

10. నిలువయుండి చల్లారిపోయినదియు, రుచిహీనమైనదియు, పులిసిపోయినదియు, పాతదియు, ఇతరులు తినగా మిగిలినదియు, పూజకు పనికిరానిదియు అగు ఆహారము తామసికులకు ప్రీతికరము.

11. ఫలితమును కోరనివారిచే చేయవలసిన బాధ్యత అని మాత్రము మనస్సును స్థిరపరచి, శాస్త్రవిధ్యుక్తముగ ఏ యజ్ఞము చేయబడునో అది సాత్వికము.

12. భరతవంశీయులలో శ్రేష్ఠుడవైన ఓ అర్జునా! ఫలము కొరకు కాని ఆడంబరము కొరకు కాని చేయబడు యజ్ఞము రాజసమని యెరుగుము.

13. శాస్త్రవిధులననుసరింపక, అన్న దానము చేయక, మంత్ర, దక్షిణ, శ్రద్ధావిహీనముగ చేయబడు యజ్ఞము తామసమని చెప్పబడును. 

14. పరముని, బ్రాహ్మణులను, గురువును, జ్ఞానులను పూజించుట, శుచిత్వము, సరళత్వము, బ్రహ్మచర్యము, అహింస అనునవి దేహసంబంధమైన తపస్సని చెప్పబడును.

15. క్రూరత్వములేనిది, సత్యము, ప్రీతికరము, క్షేమకరమగువాక్యము ఏమిటో అదియు, వేద గ్రంథపరిశోధనయు, అభ్యాసమును, వాక్కునకు సంబంధించిన తపస్సనబడును.

16. ప్రశాంతబుద్ధి, ప్రేమ, మౌనము, ఆత్మ నిగ్రహము, పవిత్రమనస్సు అనునవి మనస్సునకు సంబంధించిన తపస్సని చెప్పబడును.

17. ఫలమునందు ఇచ్ఛలేనివారును, ధృఢచిత్తులును అగు మానవులచే పూర్ణశ్రద్ధతో చేయబడు పైన చెప్పబడిన మూడువిధముల తపస్సును సాత్వికమైనదని పెద్దలు చెప్పుదురు.

18. ఉపచారము, బహుమానము, పూజ అను వీటి నిమిత్తము గర్వముతో చేయబడు తపస్సు స్థిరముకానిది, శాశ్వతముకానిది. అది రాజసికమని చెప్పబడును.

19. మూర్ఖపట్టుదలతోగాని తన్నుతాను చిత్రవధ చేసికొనుటచేగాని, ఇతరులకు నాశనము కలిగించుటకొరకు గాని చేయబడు తపస్సు తామసికమని చెప్పబడును. 20. తగిన ప్రదేశకాలము నందు తగిన వారికి, తిరిగి ఇవ్వవలసినది బాధ్యతయను దృష్టితో ఉపకారము చేయనివానికి ఏ దానము ఇవ్వబడునో అది సాత్వికమని భావింపబడును.

21. ప్రత్యుపకార వాంఛతోకాని, విసుగుతోగాని చేయబడు దానము రాజసికమని చెప్పబడును.

22. అనర్హమైన ప్రదేశకాలములందు మర్యాదలేకుండ, అవమానపరచి, ఏ దానము అపాత్రులకు చేయబడునో అది తామసికమని చెప్పబడును. 

23. ఓం, తత్, సత్ అని బ్రహ్మమునకు మూడు రకముల సూచక నామములు చెప్పబడియున్నవి. అందుచేత ఆదియందు బ్రాహ్మణులు, వేదములు, యజ్ఞములు సృష్టింపబడినవి.

24. అందుచే ఓం అని ఉచ్చరించి వేదములననుసరించువారి శాస్త్రానుసారమైన యజ్ఞము, దానము, తపస్సు మున్నగు కర్మములు ఎల్లప్పుడు ప్రారంభింపబడుచున్నవి. 

25. తత్ అని సూచింపబడే పరముని స్మరించి ఫలమునెదురుచూడక మోక్షమును(విమోచనమును) కోరేవారిచే పలువిధాల యజ్ఞదానతపః క్రియలు ఆచరింపబడుచున్నవి. 

26. ఓ పృథాకుమారా! ఉన్నది వాస్తవము) అనే భావముతోడను, మంచిది అనే భావముతోడను సత్ అనే పదము ఉపయోగింపబడును. అటులనే శుభకార్యములందును సత్ అను పదము వాడబడును.

27. యజ్ఞతపోదానములయందు నెలకొనియుండుట సత్ అని చెప్పబడును. మరియు పరముని నిమిత్తము చేయబడు ఏ కర్మమైనను సత్ అనియే పలుకబడును.

28. ఓ పార్థా! శ్రద్ధలేకుండ (విశ్వాసములేకుండ) చేయబడు హోమము, దానము, తపస్సు, కర్మము మున్నగునవి అసత్ అని చెప్పబడును. అందుచే ఈ లోకమందును వేరు లోకమందున కూడ అది నిష్ప్రయోజనమగును.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'శ్రద్ధాత్రయ విభాగ యోగము' అని పేరు పొందిన సప్తదశాధ్యాయము సమాప్తము.
