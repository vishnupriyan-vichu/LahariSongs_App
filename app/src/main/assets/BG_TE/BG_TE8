8 వ అధ్యాయము - అక్షరబ్రహ్మ యోగము

1. అర్జునుడు పలికెను: ఓ పురుషోత్తమా! బ్రహ్మము (పరిపూర్ణుడు) అనగనేమి? ఆత్మయననేమి? కర్మమననేమి? భౌతిక మననేమి? అధిదైవము ఎవరు?

2. ఓ మధుసూదనా! ఇచ్చట ఈ దేహమునందు యజ్ఞమునకు ప్రభువెవ్వరు? ఎట్రు? ఆత్మనిగ్రహముగల వారు మరణ సమయమున నిన్నెత్తెరుంగ గలరు?

3. శ్రీ భగవానుడు పలికెను: నాశనరహితమైన పరమునికి బ్రహ్మమని పేరు. ప్రతి దేహమందును అతని నిత్య స్వభావము అధ్యాత్మము అని చెప్పబడును. జీవుల ఉత్పత్తికి కారణమగు త్యాగరూపమైన యజ్ఞమే కర్మము అనబడును.

4. దేహము ధరించు మానవులలో శ్రేష్ఠుడా! నశించే స్వభావముగలది అధిభూతమనబడును. పరమపురుషుడే అధిదైవము. అంతర్యామిరూపమున దేహమునందు నివసించే నేనే అధియజ్ఞమును.

5. ఎవడు జీవితాంతమున నన్నే స్మరించుచు దేహమును విడుచునో వాడు నా స్థితినే పొందును. ఇందు సందేహము లేదు.

6. కౌంతేయా! మానవుడు అంత్యకాలమున ఏ భావమును స్మరించుచు దేహమును విడుచునో అతడు సదా స్మరించుచుండిన ఆ భావమునే పొందును.

7. కావున సర్వకాలములందును నన్ను మదిలో నుంచుకొని యుద్ధము చేయుము. మనోబుద్ధులు నాకే అర్పించితివేని నిస్సంశయముగ నన్ను చేరుదువు.

8. ఓ పార్థా! ధ్యానించువాడు, సర్వదా యోగాభ్యాసముచే నెలకొనినదియు పెడదారి పట్టనిదియునగు చిత్తము గలవాడై ధ్యానించుచు ప్రకాశించే పరమపురుషుని పొందును.

9-10. సర్వమునెరిగినవాడై, అతి ప్రాచీనుడై, సమస్తమును పరిపాలించే వాడై, అణువుకంటెను చిన్నవాడై, అందరికిని కర్మఫలమొసగువాడై, మానవచింతనాతీతమైన రూపముగలవాడై, సూర్యునివలె తేజస్సుగలవాడై, అంధకారమునకు ఆవలనుండువానిని, మరణకాలమున భక్తితో కూడినవాడై స్థిరమైన మనసుతోను, యోగబలముచేతను, కనుబొమ్మల మధ్యన ప్రాణమును స్థిరముగ నిలిపి ఎవడు ధ్యానించునో వాడే ఆ తేజోమయమైన పరమపురుషుని పొందును.

11. వేదమునెరిగినవారు దేనిని అవినాశమందురో ముక్తసంగులగు యతులు దేనిని పొందుదురో, దేనిని కోరి బ్రహ్మచర్యమనుష్టింతురో ఆ స్థితిని క్లుప్తముగా నీకు చెప్పెదను.

12-13.సర్వ ఇంద్రియముల ద్వారములను మూసి, మనసును హృదయమున నిలిపి, ప్రాణమును శిరస్సునందుంచి, యోగధారణ నభ్యసించుచు, ఏకాక్షరమగు ఓంకారమగు బ్రహ్మవాక్యమును ఉచ్ఛరించుచు, నన్ను స్మరించుచు, దేహమును విడుచువాడు ఉన్నత గతిని పొందును.

14. ఓ పార్థా! అచంచలమైన మనస్సుతో నన్నెప్పుడును స్మరించువాడైయుండు ఆ యోగి నన్ను పొందుట సులభము.

15. ఉన్నతమైన పూర్ణ సిద్ధిని పొందిన మహాత్ములు నన్ను పొంది దుఃఖనిలయమును అనిత్యమునైన పునర్జన్మమును పొందరు.

16. అర్జునా! బ్రహ్మలోకసహితముగ సర్వలోకములు మరల తిరిగి వచ్చే స్వభావముతో కూడినవి. కాని కౌంతేయా! నన్ను పొందిన పిదప పునర్జన్మమనునది ఉండదు.

17. వేయి యుగములు కలది బ్రహ్మకు ఒక దినమనియు, ఇంక వేయి యుగములు కలది బ్రహ్మకు ఒక రాత్రియనియు, కాలముగురించి ఎరిగిన యోగులు ఎరుగుదురు.

18. బ్రహ్మదినారంభమున జీవులందరును అవ్యక్తస్థితినుండి రూపొందుదురు. తరువాత రాత్రికాగానే వారు మరల, ఆ అవ్యక్తమునందే లీనమగుదురు.

19. పార్థా! జీవసమూహము మరల మరల పుట్టుచు, తన స్వభావనిర్భందముచే బ్రహ్మయొక్క రాత్రి రాగానే మరుగై బ్రహ్మయొక్క పగలు రాగానే వివశులై మరల పుట్టుచున్నవి.

20. కాని ఈ కార్యమునకతీతమై అవ్యక్తమునైన మరియొక అనాది వస్తువు కలదు. ఇతర కార్యములన్నియు నశించునప్పుడు అది నశింపదు.

21. అక్షరమని చెప్పబడు అవ్యక్తమైనదేదో దానినే పరమ గతి అని చెప్పుదురు. ఏ ప్రదేశమును పొంది మానవుడు తిరిగి రాడో అది నా పరమ నివాసము.

22. పార్థా! జీవులు ఎవనిలో నెలకొనియున్నవో, ఎవనిచే నిఖిలము పరివ్యాప్తమైయున్నదో, ఆ పరమ పురుషుడు అనన్యభక్తిచే మాత్రమే లభ్యుడగును.

23. భరతవంశ శ్రేష్ఠుడా! తిరిగి రాక పోవడమును, తిరిగి రావడమును ఒకడు ఏ కాలమున పొందునో ఆ కాలమును విశదీకరింతును.

24. అగ్ని ప్రకాశము, పగలు, శుక్లపక్షము, ఉత్తరాయణపు ఆరునెలలు మున్నగు సమయములలో మరణించే బ్రహ్మవిధులు క్రమముగా బ్రహ్మమును పొందుదురు.

25. ధూమము, రాత్రివేళ, కృష్ణపక్షము, దక్షిణాయణపు ఆరునెలలు మున్నగు సమయములలో మరణించు కర్మయోగి చంద్రునియొక్క జ్యోతిని పొంది, పునర్జన్మమొందును.

26. నిశ్చయముగా వెలుగు, చీకటి అను రెండు మార్గములును ఎన్నడు ఉండునవిగా భావింపబడుచున్నవి. ఒకదానిచే మరల రాకుండుటను పొందును. మరొకదానిచే మరల పుట్టును.

27. ఓ పార్థా! ఈ రెండు మార్గములను ఎరిగిన ఏ యోగియు తప్పైన అభిప్రాయమును పొందడు. అందుచే ఎల్లప్పుడును యోగమునందు సుస్థిరుడవు కమ్ము.

28. ఇక్కడ చెప్పబడినవాటినెరిగి వేదాధ్యయనము, యజ్ఞానుష్ఠానము, తపస్సు, దానము - వీనివలన ఏ సద్ఫలము చెప్పబడియున్నదో, యోగి వాటన్నిటికతీతుడై, అనాదియు, సాటిలేనిదియునగు స్థానమును పొందును.
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'అక్షరబ్రహ్మయోగము' అను పేరు పొందిన అష్టమాధ్యాయము సమాప్తము.