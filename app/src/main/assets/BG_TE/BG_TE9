9 వ అధ్యాయము - రాజవిద్యారాజగుహ్య యోగము

1. శ్రీ భగవానుడు పలికెను: ఓ అర్జునా! దేనిని తెలుసుకొని అజ్ఞానమను చెడునుం డి నీవు విముక్తుడవగుదువో, అట్టి రహస్యములలో ఉత్తమమైనదియు, విజ్ఞాన ముతో (బహిరంగమైన దైవీకమునెరుగుట) కూడినదగు జ్ఞానమును (బహిరంగ ముకాని దైవీకము నెరుగుట), కొరత చెప్పని గుణముగలనీకు తెలిపెదను.

2. ఇది (బహిరంగమైన దైవీకము, బహిరంగము కాని దైవీకము) విద్యలకు రాజును, రహస్యములలో ప్రశస్తతరమైనదియు, ఉత్తమమైనదియు, పవిత్రతను ఇచ్చునదియు, ఎదురుగ చూచి అనుభవింపదగినదియు, ధర్మమునుండి తొలగనదియు, గైకొనుటకు చాలా సులభమైనదియు, ఎన్నడు న శించనిదియునై యున్నది.

3. ఓ శత్రుంజయుడా! ఈ ధర్మమందు విశ్వాసములేని మానవులు నన్ను పొందక, మరణముతో కూడిన లోకమార్గమునకు తిరిగి వత్తురు.

4. ఈ లోకమంతయు నా యొక్క అవ్యక్తమైన దైవీకముచే పరివ్యాప్తకమైయున్నది. జీవులన్నియు నాయందు ఉనికిగలవి. నేనైతే వాటియందు ఉనికిగలవాడను కాను.

5. మరియు జీవులు నాయందున్నవియు కావు. దైవీకమగు నా యోగమగు ఆత్మ యనేది, జీవములను ఆధరించునదియు, జీవులను సృష్టించునదియునై యున్న ది. కాని అది ఆ జీవులలో ఉనికి గలది కాదు.

6. ఎల్లప్పుడు సర్వత్ర సంచరించునదియు, అపరిమితమైనదియునగు వాయువు ఎట్లు ఆకాశమునందు నిలిచియుండునో అట్లే సర్వజీవులను నాయందు నిలిచియుండునని ఎరుగుము.

7. ఓ కౌంతేయా! కల్పాంతమందు అన్ని జీవులును నన్నే చేరును. కల్పారంభమునందు నేను మరల వాటిని ఉద్భవింపజేతును.

8. అవి తమ స్వభావవశములై యున్నందున, నేను నా స్వభావమును వశపరచుకొని అవశ్యకమైన ఈ సర్వజీవ సమూహమును మరల మరల ఉద్భవింపజేతును.

9. ఓ ధనంజయా! నేను వాటియందు ఆసక్తిలేనివాడును మధ్యస్థానము గలవాడును అగుటచే ఈ కర్మములు నన్ను బంధింపవు.

10. ఓ కౌంతేయా! నా పర్యవేక్షణమున ప్రకృతియనేది చలనముగల వస్తువులను చలనములేని వస్తువులను పుట్టించుచున్నది. ఈ కారణముచేతనే ప్రపంచము పరిభ్రమించుచున్నది.

11. ఉద్భవించినవాటికెల్ల మహేశ్వరుడనైయున్న నా పరమతత్త్వమునెరుగని మూఢులు మనుష్య దేహదారినగు నన్ను నిర్లక్ష్యము చేయుచున్నారు.

12. వ్యర్థ నమ్మకము గలవారును, వ్యర్థకర్మమొనర్చువారును, వ్యర్థ జ్ఞానము గలవారును, అర్థము చేసుకొనే స్వభావము లేనివారును అగు వీరు బుద్ధిమూఢత నొందించే దయ్యపు ప్రకృతిని, ఆసుర ప్రకృతిని అనుసరించేవారగుదురు.

13. ఓ పృథాకుమారా! మహాత్ములైతే దివ్య ప్రకృతిననుసరించు వారై, వేరు చింతన లేనివారై, జీవముల ఆదియు అంతమునగు నాశనరహితమైన నన్ను ఎరింగి పూజింతురు.

14. ఎల్లప్పుడును నన్ను కీర్తించుచు, దృఢవ్రతులై, ప్రయత్నశీలులై (నన్ను గ్రహించుటకు), భక్తితో నమస్కరించువారై, స్థిరచిత్తులై నన్ను ఉపాసింతురు.

15. మరికొందరు జ్ఞానయజ్ఞముచే ఏకీభావముతో పూజించేవారును, ఇంకకొందరు అంతటా ముఖములుగల విరాట్ రూపియగు నన్ను ఏకీభావముతో పలురకములుగ ఉపాసింతురు.

16. నేనే వేదనియమమునకు లోబడిన ఆచారమును. నేనే యజ్ఞమును. నేనే పుణ్య కార్యములకు ఇవ్వబడు కానుకను, ఔషధమును నేనే మంత్రమును. నేనే నెయ్యి. నేనే అగ్ని. నేనే హోమకర్మమును.

17. నేనీ ప్రపంచమునకు తండ్రిని, తల్లిని, ఆధరించువాడను, పితామహుడను, తెలిసికొనదగినవాడను, పవిత్రము చేయువాడును, ఓంకారమును, ఋగ్వేదము, సామవేదము, యజుర్వేదము కూడ నేనే.

18. వెళ్ళే చోట్లనెల్ల పోషించి, కాచువాడను, ఏలువాడను, సాక్షిని, దుఃఖ నివారణమును, స్నేహితుడను, ఉత్పత్తి స్థానమును, ఆశ్రయమును, నివాసస్థల మును, ధనాగారమును, అక్షయబీజమును నేనే.

19. ఓ అర్జునా! నేను వేడిమిగను ఉన్నాను. వర్షమును కురియజేయు వాడను, నిరో ధించువాడను నేనే. అమరత్వమును, మరణమును, ఉద్భవించువాడును, ఉద్భవింపనివాడును నేనే.

20. త్రివేదాధ్యయనము చేసినవారును, యజ్ఞముచే నన్ను పూజించి, సోమపానముచే(అమృతము) పాపవిముక్తులై స్వర్గమునకై ప్రార్థింతురు. వారు పుణ్యఫలమగు
దేవేంద్రలోకమును చేరి అచ్చట ప్రకాశించు దేవుళ్ళయొక్క భోగములననుభవింతురు.

21. వారు ఆ విశాలమైన స్వర్గలోకముననుభవించి, పుణ్యము ముగించగా మానవ లోకమున ప్రవేశింతురు. ఇట్లు మూడు వేదముల ధర్మమునకు లోనై నియమములను అనుసరించినవారు, భోగములయందు వాంఛకలిగినవారై, పోవడమును రావడమును పొందుదురు.

22. నాకంటె వేరే ఎందులోను ఆసక్తి లేనివారై, నన్నే స్మరించుచు, ఏ జనులు ప్రేమతో నన్ను ఉపాసింతురో, ఆ స్థిరమైన యోగుల యోగక్షేమమును నేనే వహింతును.

23. ఓ కౌంతేయా! శ్రద్ధతో కూడినవారై ఇతర దేవుళ్ళకు భక్తులై వారిని పూజించువారును నన్నే తప్పుమార్గమున పూజింతురు.

24. అన్ని యజ్ఞములను అనుభవించువాడును, ఫలమొసగే ప్రభువును నేనే. కాని వా రు నన్ను ఉన్నట్లు ఎరుగరు. కావున వారు భ్రంశమొందుదురు.

25. దేవుళ్ళను పూజించువారు దేవుళ్ళను చేరుదురు. పితృలను పూజించు వారు పితృలను చేరుదురు. భూతాత్మలను పూజించువారు వాటినే చేరుదురు. నన్ను పూజించువారు నన్ను చేరుదురు.

26. ఎవడు నాకు భక్తితో ఆకునుగాని, పువ్వునుగాని, పండునుగాని, నీటినిగాని అర్పించునో, నిర్మలమైన హృదయముగల అతని భక్తితో సమర్పింపబడిన ఆ వస్తువును నేను అంగీకరింతును.

27. ఓ కౌంతేయా! నీవు దేనిని చేయుదువో, దేనిని తిందువో, దేనిని హోమము చేయుదువో, దేనిని దానము చేయుదువో, ఏ తపస్సును నీవు చేయుదువో దానిని నాకు అర్పణము చేయుము.

28. ఈ విధముగా నీవు పాప కర్మబంధముల నుండి ముక్తుడవై, ఈ సన్యాసయోగమందు స్థిరముగా నిలుపబడిన మనస్సుతో నన్ను చేరుదువు.

29. నేను సర్వ జీవులయెడను సమానుడను. నేనెవరిని ద్వేషింపను, ఎవరియందును ప్రీతి కల్గి ఉండను. కాని ఎవరు నన్ను భక్తితో పూజింతురో, వారు నాయందుందురు. నేనూ వారియందుందును.

30. ఘోర పాపిష్ఠుడైనను నన్ను వేరే ఏ కాంక్షయు లేకుండ స్తుతించినట్లయితే అతడు చక్కని నిశ్చయముగలవాడగుటచే అతడు సజ్జనుడుగనే భావింపబడవలెను.

31. అతడు త్వరలో ధర్మచిత్తుడై నిత్యశాంతిని పొందును. ఓ కౌంతేయా! నా భక్తుడు నశింపడని నిజముగ గ్రహించి దానిని లోకమునకు చాటింపుము.

32. ఓ పార్థా! స్త్రీలైనను వైశ్యులైనను శూద్రులైనను నీచజన్ములైనను నన్ను శరణుపొందినచో ఉన్నత గతిని పొందుదురు.

33. పుణ్యవంతులైన బ్రాహ్మణులును, భక్తులగు రాజర్షులును సద్గతిని పొందుదురని మరల చెప్పవలెనా? అందుచే అనిత్యమును, సుఖములేనిదియునైన ఈ లోక జీవితమును పొందిన నీవు నన్నే పూజించుము.

34. నాయందే మనసునుంచి, నా భక్తుడవై నన్ను పూజించువాడవగుము. నన్నే నమస్కరింపుము. ఇట్లు నన్నే ఉత్తమ గతిగ భావించి, చిత్తమును స్థిరీకరించి నన్నే చేరుదువు.
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'రాజవిద్యారాజగుహ్య యోగము' అని పేరు పొందిన నవమాధ్యాయము సమాప్తము.