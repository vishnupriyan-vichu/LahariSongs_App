14 వ అధ్యాయము - గుణత్రయ విభాగ యోగము

1. శ్రీ భగవానుడు పలికెను: దేనిని తెలిసికొని మునులందరును ఈ లోకమునుండి తొలగిన తరువాత ఉన్నత సిద్ధిని పొందిరో, జ్ఞానము లన్నిటిలో ఉత్తమమయినదియు, పరముని గురించినదియునగు ఆ జ్ఞానమును మరల వివరించెదను.

2. ఈ జ్ఞానమును అనుసరించి నా స్వరూపము నొందినవారు, సృష్టిసమయమందును జన్మింపరు, ప్రళయ సమయమందును వ్యథ నొందరు.

3. ఓ భరతవంశ కుమారా! నా క్షేత్రము గొప్పదై సమస్తమును తనయందు కలిగినదగు మూల ప్రకృతి. (మహాబ్రహ్మము) అందు నేను గర్భమునుంతును. అందునుండి సర్వజీవులు ఉద్భవిల్లుచున్నవి.

4. ఓ కౌంతేయా! సర్వ గర్భములనుండి ఏ యే శరీరములు ఉద్భవిల్లునో, వాటన్నిటికిని మహత్తరమగు ప్రకృతియే తల్లి. బీజమునొసగెడు తండ్రిని నేను.

5. పరాక్రమముగల భుజములుగల వాడా! సత్వం, రజస్సు, తమస్సు అని ప్రకృతినుండి కలిగిన గుణములు దేహమునందు అవినాశియగు దేహిని బంధించుచున్నవి.

6. ఓ పాపరహితుడా! వాటియందు సత్త్వగుణము పరిశుద్ధతచే ప్రకాశమును, నిర్దోషమునై సౌఖ్యముచేతను, జ్ఞానము చేతను బంధించును.

7. ఓ కౌంతేయా! రజోగుణమును, ఆశారూపమైనదై, కాంక్షను, ఆసక్తిని కలిగించునదని ఎరుగుము. అది కర్మమునందాసక్తి కల్పించి దేహిని బంధించును.

8. ఓ భరత వంశస్థుడా! అజ్ఞానముచే పుట్టిన తమో గుణము దేహదారులకెల్ల మోహమును కల్పించునని యెరుంగుము. అది భ్రాంతి, సోమరితనము, నిద్ర అను వీటిచే బంధించును.

9. ఓ భరత వంశస్థుడా! సత్త్వగుణము సుఖమునందుంచును. రజోగుణము కర్మమునందు చేర్చును. తమో గుణము జ్ఞానము నావరించి భ్రాంతి (సోమరితనము, నిద్ర) నందు చేర్చును.

10. ఓ భరత వంశస్థుడా! రజస్తమోగుణములను అణచి సత్త్వగుణము ప్రభలమగును. రజోగుణము సత్త్వ తమో గుణములను, అటులనే తమో గుణము రజస్సత్త్వ గుణములను అణచి ప్రభలమగును.

11. ఎప్పుడు దేహమునందలి ఇంద్రియముల ద్వారములన్నిటను జ్ఞానమను జ్యోతి ప్రకాశించునో, అప్పుడు నిశ్చయముగ సత్త్వ గుణము ప్రాభల్యమొందెనని ఎరుగవలెను.

12. ఓ భరతవంశ శ్రేష్ఠుడా! పేరాస, ఇంద్రియముల చేష్ట, కార్యారంభము, అశాంతి, సంగము అనునవి రజోగుణము ప్రాభల్యమొందినప్పుడు కనిపించును.

13. ఓ అర్జునా! అవివేకము, జఢత్వము, భ్రాంతి, మోహము, మున్నగునవి తమోగుణము వృద్ధినొందినపుడు ఉత్పత్తియగును.

14. ఎప్పుడు సత్త్వము ప్రాబల్యమగునో అప్పుడు దేహి మరణించినచో ఉన్నత జ్ఞానులకు చెందిన పవిత్ర లోకములను పొందును.

15. రజోగుణమునందు మరణించువాడు కర్మములందాసక్తి కలవారిలో జన్మించును. తమో గుణమందు మరణించినవాడు మూఢయోనులయందు జన్మించును (మృగములవలె).

16. సత్కర్మమునకు ఫలము సాత్వికమును, పవిత్రమునని చెప్పుదురు. రజో గుణమునకు దుఃఖము ఫలించును. తమోగుణమునకు అజ్ఞానము ఫలించును.

17. సత్త్వమునుండి జ్ఞానము ఉద్భవిల్లును. రజస్సునుండి పేరాస కలుగును. తమస్సునుండి అజ్ఞానమును, భ్రాంతియు, మోహమును ఉద్భవిల్లును.

18. సత్త్వ గుణము నందున్నవారు పైకి వెళ్ళుదురు. రజోగుణము నందున్నవారు మధ్యలో నిలుతురు. అధమగుణులగు తామసికులు క్రిందకు పోవుదురు.

19. ఎప్పుడు ద్రష్ట, గుణములనుతప్ప వేరొక కర్తను కానకుండునో, గుణములకతీతుని ఎరుగునో, అప్పుడతడు నా స్థితికేగును.

20. దేహమును రూపించిన ఈ మూడు గుణములను దాటి జననమరణములు, ముదిమి, దుఃఖము అనువాటినుండి విడివడిన దేహి అమృతత్వమందును.

21. అర్జునుడు పలికెను: ఓ ప్రభూ! ఈ మూడు గుణములను అతిక్రమించిన వాని లక్షణములు ఎట్టివి? అతని ప్రవర్తన ఏమి? ఈ మూడు గుణములను అతడెట్లు అతిక్రమించును?

22. శ్రీ భగవానుడు పలికెను: ఓ పాండు పుత్రా! సత్త్వజనితమగు మనస్సునందలి తేజస్సునైనను, రజోజనితమైన చేష్టలైనను, తమోజనితమైన కలతయైనను ఒకనికి ఆవిర్భవించునప్పుడు ఎవడు వాటిని ద్వేషింపడో, కోరడో,

23. ఎవడు సంబంధింపనివానివలె ఉండి గుణములచే చలింపక, గుణములే ప్రవర్తించుచున్నవని పరమునియందు నెలకొని కొంచెమైనను తమకకుండునో,

24. ఎవడు సుఖ దుఃఖములందు సమబుద్ధియై, పెంకు, రాయి, బంగారు అను వీటిని సమానముగ భావించుచు, కోరికను, ద్వేషమును ఒకటిగానెంచుచు, ధృడ చిత్తుడై, నిందాస్తుతులను ఒకటిగా భావించునో,

25. ఎవడు గౌరవాగౌరవములందు సమానస్థితియందుండి, మిత్రుశత్రువులయెడ సమానుడై, ఆశావశములై ప్రారంభించే కర్మములన్నింటిని త్యజించునో వాడు. గుణాతీతుడని చెప్పబడును.

26. ఎవడు నన్ను పరిపూర్ణ భక్తియోగముచే సేవించునో వాడును ఈ గుణములను సులభముగ దాటి బ్రహ్మమును పొందుటకు అర్హుడగును.

27. నేను బ్రహ్మమునకును అవినాశమైన మోక్షమునకును అఖండ సుఖమునకును నిలయమును కదా!
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో 'గుణత్రయ విభాగ యోగము' అని పేరు పొందిన చతుర్దశాధ్యాయము సమాప్తము.