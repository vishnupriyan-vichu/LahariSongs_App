7 వ అధ్యాయము - జ్ఞానవిజ్ఞాన యోగము

1. శ్రీ భగవానుడు పలికెను: ఓ పార్థా! మనస్సు నాయందే లగ్నముచేసి, నాయందే ఆధారపడి యోగమునభ్యసించుచు, నన్నెట్లు పూర్తిగా నిస్సందేహముగా తెలిసికొనగలవో, దానిని వినుము. 

2. దేనిని గ్రహించినచో నీవు గ్రహింపవలసినదింకేదియు ఉండదో, ఆ విజ్ఞానానుభవముతో కూడిన జ్ఞానమును నీకు నేను పూర్తిగ చెప్పెదను.

3. వేలమంది మానవులలో ఒకడు సిద్ధినొందుటకు ప్రయత్నించును. ప్రయత్నించు సిద్ధులలో ఎవడో ఒక్కడు మాత్రమే నన్ను యథార్థముగా గ్రహించును.

4. భూమి, జలము, అగ్ని, వాయువు, ఆకాశము, మనస్సు, బుద్ధి, అహంకారము; నా స్వభావమనేది ఇట్లు ఎనిమిది విధములుగ భిన్నములై యున్నవి.

5. మహాబాహువైన అర్జునా! ఇది నాయొక్క భౌతిక స్వభావము. ఇదియుగాక వేరు గానున్నదియు, జీవరూపముగనున్నదియు, ఈ ప్రపంచము దేనిచే ఆధరింపబడుచున్నదో దానిని నా ఉన్నత (ఆత్మీయ) స్వభావమని ఎరుగుము.

6. సర్వభూతములకును ఈ రెండు స్వభావములే జన్మకారణములని ఎరుగుము. నేను సర్వ ప్రపంచముల ఉత్పత్తి విలయములగుదును.

7. ఓ ధనంజయా! నాకంటే ఉన్నతతరమైనది ఇంకొకటి లేదు. ముత్యములు దారముతో గ్రుచ్చబడినట్లు ఇవన్నియు నామీదనే ఆధారపడియున్నది.

8. కౌంతేయా! నేను నీటియందు రుచిని; సూర్యచంద్రులందు కాంతిని; సర్వ వేదములందు ఓంకారమును; ఆకాశమునందు శబ్దమును; నరులందు పౌరుషమునైయున్నాను.

9. భూమిలో సుగంధమును, అగ్నియందు వేడిమిని, సర్వప్రాణులయందు ప్రాణమును, తపస్వులయందు తపస్సును నేనే.

10. ఓ పార్థా! నన్ను సర్వ భూతములకును అనాదియగు బీజమని ఎరుగుము. బుద్ధిమంతులలో బుద్ధియు, శక్తిమంతులలో శక్తియు నేనే.

11. భరతవంశస్థులలో శ్రేష్ఠుడా! నేను బలవంతులలో వాంఛాసక్తులు లేని బలమును. జీవులయెడ ధర్మమునతిక్రమింపని ఆశగను నేనున్నాను.

12. మరియు సత్త్వగుణముతో కూడినట్టివి గాని, రజోగుణముతో కూడినట్టివి గాని తమోగుణముతో కూడినట్టివి గాని, నాయొద్దనుండియే వ్యక్తీకృతములైనవని ఎరుంగుము. కాని నేను వాటియందు లేను, అవి నాయొద్దనున్నవి.

13. ఈ మూడు గుణములగు స్థానములచే లోకమంతయు మోహమునొందియున్న ది; అందుచే వీటికతీతుడనైన, నాశనరహితమైన నన్ను ప్రజలు గ్రహింపరు.

14. ఈ మూడు గుణరూపమైన నా మాయ, దైవశక్తి వహించినదియు, దాటుటకు కష్టతరమైనదియు అగును. ఎవరు నన్నే శరణు పొందుదురో వారు ఈ మాయను దాటుదురు.

15. దుష్టచేష్టలు చేయువారగు మూఢులును, నిష్ప్రయోజనమైన మానవాధములును, మాయచే జ్ఞానము కోల్పోయినవారును, రాక్షసత్వమునకు సంబంధించినవారును నన్ను పూజింపరు.

16. ఓ అర్జునా! ఆపదలో నున్నవాడు, సంపద గోరువాడు, తెలివిని వెదకువాడు, జ్ఞానము నన్వేషించువాడు మొదలైన పుణ్యాత్ములు నన్ను పూజింతురు.

17. వారిలో పరముని గ్రహించినవాడును, ఎన్నడును తొలగనివాడును, పరమునియందు భక్తిగలవాడును అగు జ్ఞాని అత్యుత్తముడు. నిశ్చయముగ నేను జ్ఞానికి మిక్కిలి ప్రియుడను; జ్ఞానియు నాకు ప్రియుడు.

18. వీరందరును శ్రేష్ఠులే కాని నాజ్ఞానముతో కూడియున్నవానిని నేను నన్నువలెనే భావింతును. నిశ్చయముగ పరమునియందు నిమగ్నుడగువాడు అత్యుత్తమ గమ్యమైన నన్ను చేరుకొనును.

19. పలుజన్మముల అంతమున జ్ఞాని వాసుదేవుడే సమస్తమని నన్ను శరణు జొచ్చును. అతడు మహాత్ముడును చాల అరుదైనవాడును అగును.

20. పలు వంఛలచే బుద్ధిని కోల్పోయినవారు పలునియమములను గైకొనుచు తమ స్వభావముచే బంధింపబడి ఆకర్షింపబడిన వారై వేరు దైవములను పూజింతురు.

21. ఎవడెవడు ఏయే దేవుళ్ళయొక్క రూపమును విశ్వాసముతో భక్తుడై పూజింపగోరునో అతనికి ఆ విశ్వాసమును నేను స్థిరముగావింతును.

22. అతడు అట్టి శ్రద్ధతో కూడిన వాడై ఆ ప్రత్యేక దైవముయొక్క పూజను చేయు చున్నాడు. మరియు అందునుండి నాచే నియమింపబడిన కోరికలను నిశ్చయముగపొందును.

23. కాని మందబుద్ధులగు వారికి ఆ ఫలములు అంతమొందునవగును. దేవుళ్ళను పూజించువారు దేవుళ్ళను పొందుదురు. నా భక్తులైతే నన్నే పొందుదురు.

24. నాయొక్క నాశనరహితమును, సాటిలేనిదియునగు, పరమాత్మ స్వరూపమును మందబుద్ధులు ఎరుగనివారై, అవ్యక్తమైన నన్ను ప్రత్యేకమైన పేరును, రూపమును జన్మచే పొందినట్లు (సామాన్య మానవునిగ) భావింతురు.

25. నేను యోగమాయచే మరుగుచేయబడినవాడనై, అందరికిని ప్రత్యక్షము కాను. పుట్టుకలేని వాడును అవ్యయుడునగు నన్ను, బుద్ధిని కోల్పోయిన ఈ లోకము ఎరుగదు.

26. ఓ అర్జునా! సర్వజీవులను, గతించినవాటిని, ఇప్పుడుండువాటిని, ఇకనుండబోవు వాటిని నేనెరుగుదును. కాని నన్ను (విశ్వాసము, భక్తి లేనివారు) ఎవరును ఎరుగరు.

27. శత్రువులను జయించు ఓ భరత వంశస్థుడా! పుట్టుకతోనే సర్వజీవులును కోరిక ద్వేషములతో పుట్టిన ద్వంద్వములచే భ్రాంతులగుచున్నవి.

28. కాని పుణ్యకర్మములు చేసి, పాపము నాశనమై ద్వంద్వ రూపమైన భ్రాంతినుండి విముక్తులైన జనులు దృఢవ్రతముతో నన్నే పూజింతురు.

29. ముదిమి నుండియు మరణము నుండియు విముక్తిపొందుటకై నన్ను శరణుజొ చ్చినవారు, ఆ పరిపూర్ణుని, ఆత్మత్వమంతటిని, కర్మములన్నిటిని ఎరుగుదురు.

30. మరియు నన్ను భౌతికమును, దేవుళ్ళను, యజ్ఞములను ఏలువానిగ గ్రహించిన వారెవరో, స్థిరచిత్తులై యుండి, మరణకాలమున కూడ ఈ విధముగా ఎరిగినవా రు నన్ను ఎరుగజాలుదురు.
ఇట్లు బ్రహ్మ విద్యగాను యోగ శాస్త్రముగాను శ్రీ కృష్ణునకును అర్జునుడికిని మధ్య సంభాషణగాను కొనసాగిన శ్రీమద్ భగవద్గీత అను ఉపనిషత్తులో ' జ్ఞానవిజ్ఞాన యోగము" అని పేరు పొందిన సప్తమాధ్యాయము సమాప్తము.