12 వ అధ్యాయము - భక్తి యోగము

1. అర్జునుడు పలికెను: ఏ భక్తులు ఇట్లు నెలకొనిన మనస్సు గలవారై నన్ను ఉపాసింతురో, మరియునెవరు ఇంద్రియములకు అవ్యక్తమైన అవినాశవస్తువును ఉపాసింతురో ఆ రెండు విధములవారియందు యోగమును చక్కగా గ్రహించినవారెవరు?

2. శ్రీ భగవానుడు పలికెను: నాయందు మనస్సుంచి, నెలకొనిన మనస్సుగలవారై, ఉన్నతవిశ్వాసముతో కూడినవారై ఎవరు నాతో ధ్యానమందు మగ్నమై నన్నుపాసింతురో, వారు యోగమును చక్కగానెరిగినవారని నాచే ఎంచబడుదురు.

3-4.అయినను సర్వజీవుల క్షేమములందును ఆనందించువారై ఎల్లచోట్లను సమబుద్ధిగలవారై, ఇంద్రియసమూహమును చక్కగా మాటకులో బడనిదిగాను. కంటికి అగోచరమైనదిగాను మనస్సునకు అందనిదిగాను సర్వవ్యాపకముగాను మార్పులేనిదిగాను కదలనిదిగాను స్థిరముగానున్న అవినాశవస్తువగు బ్రహ్మమును ఎవరు చక్కగా ధ్యానింతురో వారు నన్నే పొందుదురు.

5. అగోచరమైన వస్తువునందు ఆసక్తిగొనువారికి శ్రమ అధికము. దేహమునందాసక్తి గల వారికి ఆ బహిరంగము కాని దైవీకమార్గము పొందుట కష్టతరము.

6. కాని ఓ పార్థా! ఎవరు సర్వకర్మములను నాయందు విడిచి నన్నే ఉన్నత వస్తువుగా కలిగి, వేరే దేనిమీదను ఆధారపడని యోగముచే నన్ను ధ్యానించి, ఉపాసింతురో,

7. నాయందు నెలకొనిన మనస్సు గల అట్టివారిని, మరణముతో కూడిన సంసారసాగరమునుండి శీఘ్రముగా నేను ధరిజేర్చి కాచువాడనగుదును.

8. నాయందే మనస్సు నిల్పుము; నాయందే బుద్ధినుంచుము తరువాత నాయందే నిస్సందేహముగా జీవింతువు.

9. కాని ఓ అర్జునా! ధనంజయా! నాయందు చిత్తమును స్థిరీకరింపజాలవేని, అభ్యాసయోగముననుసరించి, నన్ను పొందగోరుము. 10. అభ్యాసమునందును సామర్థ్యములేనిచో నాకొరకే కర్మమొనర్చువాడవగుము. నా కొరకు కర్మములు చేయుటచే కూడ సిద్ధిని పొందుదువు. 

11. మరియు దీనిని కూడ చేయజాలవేని తరువాత నన్ను పొందుటయందు వాంఛకలిగి, నిగ్రహించిన మనస్సుతో సర్వకర్మఫలమును నాకు అర్పించుము.

12. అభ్యాసముకంటె జ్ఞానము శ్రేష్ఠము, జ్ఞానముకంటె ధ్యానము శ్రేష్ఠము, ధ్యానము కంటె కర్మఫలమును త్యజించుట శ్రేష్ఠము. ఆ విధముగా త్యజించుటచే అతి త్వరలో శాంతి కలుగును.

13-14. ఏ జీవులయెడను ద్వేషములేనివాడై స్నేహముగలవాడై కరుణగలవాడై, 'నాది', 'నేను' అనే తలంపులేనివాడై సుఖదుఃఖములను సమానముగ ఎంచువాడై సహనముగలవాడై ఎల్లప్పుడు సంతోషముగలవాడై యోగమునందాసక్తిగలవాడై నిగ్రహించిన మనస్సుగలవాడై. దృఢనిశ్చయముగలవాడై నాయందు మనస్సును బుద్ధిని అర్పించినవాడై ఎవడు నా భక్తుడైయుండునో వాడునాకు ప్రియుడు. 

15. ఎవనిచే లోకము బాధనొందకుండునో, హర్షము, కోపము, భయము, ఉద్రేకము అను వీటినుండి విడివడిన వాడెవడో వాడు నాకు ప్రియుడు.

16. దేనిని కోరనివాడై, పవిత్రుడై, సామర్థ్యవంతుడై, ఒక పక్షమువహింపనివాడై, ఆవేదనాహీనుడై, సర్వకామ్యకర్మములను త్యజించినవాడై ఎవడు నా భక్తుడై యుండునో వాడు నాకు ప్రియుడు.

17. హర్షింపక, ద్వేషింపక, శోకింపక, ఆశింపక, సత్కర్మములు దుష్కర్మములన్నిటిని విడిచినవాడును, భక్తిమంతుడును నాకు ప్రియుడు.

18. శత్రుమిత్రులయెడను, మానావమానముల యందును సమానమైనవాడును, శీతోష్ణ సుఖదుఃఖముల యందు సమానమైయుండువాడును, సంగరహితుడును

19. కీర్తిని అపకీర్తిని ఒకటిగానెంచినవాడును, మౌనముగా నుండి దేనిచేతనైనను సంతోషమొందువాడును తన నివాసస్థలమందు కూడా ఆసక్తిలేనివాడై దృఢచిత్తము కలిగియుండువాడును భక్తిమంతుడునగు మనుష్యుడెవడో, వాడు నాకు ప్రియుడు.

20. నిశ్చయముగా ఎవరు ఇచ్చట చెప్పబడిన విధముగ ధర్మమునుండి తొలగనిదియు అవినాశమునైన ఈ మార్గమును చక్కగా వెంబడింతురో, శ్రద్ధగలిగిన వారును నన్నే ఉన్నత వస్తువుగా నెంచినవారును భక్తులునైన అట్టి వారు నాకత్యంత ప్రియులు.
ఇట్లు బ్రహ్మ విద్యగాను యోగ శాస్త్రముగాను శ్రీకృష్ణునకును అర్జునుడికిని మధ్య సంభాషణగాను కొనసాగిన శ్రీమద్భగవద్గీత అను ఉపనిషత్తులో 'భక్తి యోగము' అను పేరుపొందిన ద్వాదశాధ్యాయము సమాప్తము.
