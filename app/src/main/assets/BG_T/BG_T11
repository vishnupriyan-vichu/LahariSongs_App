பதினோராம் அத்தியாயம்

விஸ்வரூப தர்சன யோகம்.

1. அர்ஜுனன் கூறியது: எனக்கு நன்மை செய்யக்கருதி அதிரகசியம் என்றும் பரமாத்மா என்றும் எந்த வார்த்தை உன்னால் சொல்லப்பட்டதோ; அதனால் என்னுடைய இந்த மதிமயக்கமானது ஒழிந்துபோயிற்று. 

2. தாமரைக் கண்ணா! உயிர்களின் தோற்றமும் மறைவும் உன்னுடைய அழிவில்லாத மகத்துவமும் கூட மிக விவரமாக கேட்கப்பட்டதல்லவா?

3. பாமேஸ்வரா! எவ்வண்ணம் நீ உன்னை வர்ணித்தாயோ அவ்வண்ணமே, புருஷோத்தமா! உன்னுடைய சக்திவாய்ந்த வடிவத்தை காண்பதற்கும் நான் விரும்புகின்றேன்.

4. பிரபுவே! அது என்னால் காண்பதற்கு கூடும் என்று நீ கருதுவாயென்றால், யோகத்திற்கிறைவா! உன்னுடைய அழிவில்லாத ரூபத்தை எனக்குக் காட்டியருள்வாய்.

5. ஸ்ரீ பகவான் கூறியது: பார்த்தா! என்னுடைய தெய்வத்தன்மை வாய்ந்தவைகளும், பல வகையானவைகளும், பல நிறங்களும் வடிவங்களும் உடையவைகளுமாகிய தெய்வீக ரூபங்களை நூற்றுக்கணக்காகவும் ஆயிரக்கணக்காகவும் இனி பார்.

6. பாரதா! ஆதித்தியர்களையும் வசுக்களையும் ருத்திரர்களையும் அஸ்வினிகளையும் மருத்துக்களையும் பார்; மேலும் நீ முன் கண்டிராத ஆச்சரியங்கள் பலவற்றையும் பார்.

7. தூக்கத்தை ஜெயித்தவனே! இங்கு என் சரீரத்தில் அசைவதும் அசையாததுமான பொருள்களுள்ள உலகம் முழுவதையும், வேறு எதை நீ பார்க்க விரும்புகிறாயோ அதையும் பார்.

8. ஆனால் உன்னுடைய இந்த கண்களாலேயே என்னை காண்பதற்கு உனக்கு இயலாது. உனக்கு திவ்யமான பார்வையைக் கொடுக்கிறேன்; அதைக்கொண்டு என்னுடைய யோக சக்தியைப் பார்.

9. ஸஞ்சயர் கூறியது: திருதராஷ்டிர மகாராஜா! யோகத்திற்கு மகேஸ்வரனாகிய ஹரி இவ்வாறு கூறி, அர்ஜுனனுக்கு உயர்ந்த ஈஸ்வரவடிவத்தைக் காட்டியருளினார்.

10. அது பல வாய்களும் கண்களும் உடையது, பயங்கர ரூபங்களுடையது, திவ்யமான பல ஆபரணங்கள் அணிந்தது. திவ்யமான பல ஆயுதங்கள் ஏந்தியது.

11. திவ்யமான மாலைகளும் ஆடைகளும் அணிந்தது. திவ்யமான வாசனைக்களபம் பூசியது, எல்லா வகை ஆச்சரியங்களும் நிறைந்தது, எல்லையற்றது, தெய்வீகமானது, எங்கும் முகமுள்ளது.

12. வானத்தில் ஆயிரம் சூரியர்கள் ஒன்று கூடி பிரகாசித்தாலும் கூட, அதுவும் அந்த மகா புருஷனுடைய பிரகாசத்திற்கு ஒப்பாகாது.

13, அப்போது அர்ஜுனன் அங்கே தேவ தேவனுடைய சரீரத்தில் பலவகையாய் வகுக்கப்பட்ட உலகனைத்தும் ஒன்றுகூடி நிற்கக் கண்டான்.

14. பின்னர் அவன் பெருவியப்படைந்து புளகாங்கிதனாய் தேவனை சிரத்தால் வணங்கி கைகூப்பி இவ்வாறு கூறினான்.

15. அர்ஜுனன் கூறியது: தேவா! உன்னுடைய தேகத்தில் எல்லா தேவர்களையும் பலவகை உயிர்த்தொகுதிகளையும் தாமரை ஆசனத்தில் வீற்றிருக்கும் பிரம்மாவையும் எல்லா ரிஷிகளையும் தெய்வீக சர்ப்பங்களையும் பார்க்கின்றேன்.

16. சர்வசக்தியுடையவனே! பல புயங்களும் வயிறுகளும் வாய்களும் கண்களும் உடையவனும், எவ்விடத்திலுமுள்ள எல்மையில்லா உருவம் உடையவனுமாகிய உன்னை முடிவும் நடுவும் ஆதியும் இன்றி காண்கின்றேன்.

17. கிரிடம் தரித்து கதையேந்தி சக்கரம் தாங்கி பிரகாசிக்கும் ஒளிப்பிழம்பாகி, காணுவதற்கு கூசுவதாய் கொழுந்துவிட்டெரியும் தீயைப் போலும் அளவிடுவதற்கு அரிய சூரியனின் பிரகாசம் போலும் ஒளிர்வதாய் உள்ள உன்னை, சுற்றிலும் எல்லா இடங்களிலும் காண்கின்றேன்.

18. நீ அழிவற்றவன், அறிவதற்குரியவன்; நீ எல்லாவற்றிற்கும் மிக உயர்வான பொக்கிஷம். நீ நித்தியமானவன். நித்தியமான தர்மத்தின் காவலன். நீ நித்திய புருஷன் என்பது என் முடிவு.

19. ஆதி, நடு, அந்தம் இல்லாதவனாகவும், எண்ணிறந்த புயங்களை உடையவனாகவும், சந்திர சூரியர்களை நேத்திரங்களாய் உடையவனாகவும், பிரகாசிக்கும் அக்கினியை வாயாக உடையவனாகவும், பிரகாசத்தால் எல்லாவற்றையும் எரிக்கக் கூடியவனாகவும் உன்னைக் காண்கின்றேன்.

20. வானுக்கும் மண்ணுக்கும் இடையிலுள்ள இந்த பெரிய இடைவெளியும், வானத்தின் எல்லைகளனைத்தும் ஒருவனாகிய உன்னாலேயே நிறைந்துள்ளது. உன்னுடைய அற்புதமான இந்த உக்கிரவடிவைக் கண்டு மூவுலகும் நடுங்குகின்றது.

21. தேவக் கூட்டங்கள் உன்னிடம் புகுகின்றன. சிலர் அஞ்சியவர்களாய் கைகூப்பியவர்களாய் உன்னைத் துதிக்கின்றனர். மகரிஷிகளும் பூரணர்களும் (சித்தர்களும்), 'நீ வாழ்க' என்று கூறி சிறந்த கீர்த்தனங்களால் உன்னைப் புகழ்கின்றனர்.

22. ருத்திரர்களும் ஆதித்தியர்களும் வசுக்களும் சாத்தியர்களும் அஸ்வினிகளும் மருத்துக்களும் கந்தர்வர்களும் பூரணர்களின் கூட்டங்களும் பெருவியப்புற்று உன்னை பார்க்கின்றார்கள்.

23. பல வாய்களும் கண்களும் உடையதும், பல புயங்களும் கால்களும், பாதங்களும் உடையதும், பல வயிறுகளுடையதும், தெற்றிப் பற்களுடையதுமான உன்னுடைய பேருருவத்தைப் பார்த்து உலகங்கள் என்னைப் போலவே நடுங்குகின்றன.

24. விஷ்ணுவே! வான்முகட்டைத் தொடுபவனும், பலவர்ணங்களில் ஒளி வீசுபவனும் திறந்த வாயுடையவனும் கனல் வீசும் கண்களுடையவனுமான உன்னைப் பார்த்து என் உள்ளம் நடுநடுங்குகிறது. அமைதியற்று இருக்கின்றேன்.

25. தேவர்களுக்கிறைவா! தெற்றிப் பற்களுடையவைகளும் ஊழிக்கனல் போன்றவைகளுமான உன்னுடைய வாய்களைப் பார்த்த மாத்திரத்திலேயே திக்கு திசைகளை காணாமல் நிலைதடுமாறுகின்றேன். உலகின் உறைவிடமானவனே! அருள் செய்வாய்.

26. இந்த திருதராஷ்டிரனுடைய புத்திரர்களும் அவனுடைய சேனையிலுள்ள மற்ற மன்னர்கள் அனைவரும், பீஷ்மரும் துரோணரும், மற்றும் இந்த சூதப்புத்திரனான கர்ணனும், நமது சேனையிலுள்ள யுத்த வீரர்களும் கூட,

27. விரைந்து உன்னுடைய தெற்றிப்பற்களுடைய பயங்கரமான வாய்களில் புகுகின்றனர். சிலர் சூர்ணமான தலைகளுடன் பற்களினிடைபட்டு காணப்படுகின்றனர்.

28. எவ்வண்ணம் நதிகளின் திரண்டோடும் வெள்ளங்கள் சமுத்திரத்தையே நோக்கி ஓடுகின்றனவோ, அவ்வண்ணமே இந்த வீரர்கள் விரிவாய்த் திறந்த உன் வாய்களில் புகுந்து எரிந்து போகின்றனர்.

29. எவ்வண்ணம் விட்டில் பூச்சிகள் மிகுந்த வேகத்துடன் நாசமடைவதற்கு சுடர்விட்டெரியும் தீயில் புகுகின்றனவோ, அவ்வண்ணம் மிகுந்த வேகத்துடன் இந்த வீரர்களும் நாசமடைவதற்கு உன் வாய்களில் புகுகின்றனர்.

30. கனல் வீசும் நாவுகளால் உலகங்கள் அனைத்திலும் எல்லா திசைகளிலும் நக்கித் துளாவி, அவற்றை விழுங்குகின்றாய். விஷ்ணுவே! உன்னுடைய கடுமையான பிரகாசத்தால் உலகங்களனைத்தையும் நிரப்பி உன்னுடைய கிரணங்களால் அவற்றை எரிக்கின்றாய்.

31. பயங்கரமான உருவுடையவனே! நீ யார்? எனக்குச் சொல். தேவ சிரேஷ்டனே! அருள் புரிவாய்! உனக்கு நமஸ்காரம் உரித்தாகுக. முதல் தோன்றியோனே! உன்னை அறிய விரும்புகின்றேன். ஏனென்றால் உன்னுடைய இந்த வெளிப்பாட்டினை என்னால் கிரகிக்க இயலவில்லை.

32. ஸ்ரீ பகவான் கூறியது: காலம் முற்றிய இந்த சமயத்தில் உலகங்களை அழிப்பதற்கு வந்திருக்கிற காலனாக நான் உள்ளேன். நீ இல்லாதிருந்தாலும் கூட எதிரிச் சேனைகளில் கூடியுள்ள இந்த போர் வீரர்கள் அனைவரும் சாவார்கள்.

33. ஆகையால், நீ எழுந்திரு; புகழை அடை. பகைவர்களை ஜெயித்து, விடுதலையடைந்த ராஜ்ஜியத்தை அனுபவி: என்னால் முன்பாகவே இவர்கள் கொல்லப்பட்டாயிற்று. இடது கையாலும் அம்பெய்யும் வீரா! நீ கருவியாக மாத்திரம் இரு.

34. என்னால் கொல்லப்பட்ட துரோணரையும் பீஷ்மரையும் ஜயத்ரதனையும் கர்ணனையும் மற்ற போர் வீரர்களையும் நீ கொல்வாய். பயந்து நடுங்காதே; யுத்தத்தில் நீயே ஜெயிப்பாய்; போர் புரி!

35. ஸஞ்சயர் கூறியது: கேசவனுடைய இந்த வார்த்தையைக் கேட்டு கிரீடம் தரித்தவனான அர்ஜுனன் நடுக்கமுடையவனாய் கைகூப்பி நமஸ்கரித்து தலைவணங்கி மிகப் பயந்து தழுதழுத்த குரலில் கிருஷ்ணனை நோக்கி இவ்வாறு கூறினான்.

36. அர்ஜுனன் கூறியது: கிருஷ்ணா! உன்னுடைய புகழைப் பேசுவதால் உலகம் களிக்கின்றது, நிம்மதியும் அடைகின்றது. ராக்ஷஸக் கூட்டங்கள் பயந்தவைகளாய் எல்லா திசைகளையும் நோக்கி ஓடுகின்றன. பூரணர்கள் (சித்தர்கள்) எல்லாரும் உன்னை வணங்குகின்றனர். இது பொருத்தமே.

37. பிரம்மாவுக்கும் பெரியவனும் முதற்காரணமும் ஆகிய உன்னை ஏன் வணங்கமாட்டார்கள்? அந்தமில்லாதவனும், தேவர்களுக்கிறைவனும், உலகின் உறைவிடமும் அழியாப்பொருளும் தோன்றிய பொருளும் தோன்றாப்பொருளும் உன்னதமானவனும் நீயே.

38. நீயே ஆதி தேவன், ஆதி புருஷன், புருஷோத்தமன், எல்லாவற்றிற்கும் மிக உயர்ந்த உறைவிடம். யாவும் அறிபவனாகவும் அறியப்படும் பொருளாகவும் பரம் வாசஸ்தலமாகவும் இருக்கின்றாய்; முடிவில்லாதவனே! உன்னால் தான் சர்வமும் இருக்கின்றது.

39. வாயுவும் யமனும் அக்னியும் வருணனும் சந்திரனும் பிரஜாபதியும் பிரம்மாவிற்குத் தந்தையுமாகிய உனக்கு மீண்டும் மீண்டும் நமஸ்காரம் உரித்தாகுக. ஆயிரம் முறையும் அதற்கு மேலும் அதிகமாக உனக்கு நமஸ்காரங்கள்.

40. அனைத்துமாவோனே! உனக்கு முன்னும் பின்னும் நமஸ்காரம். உனக்கு எல்லாப் பக்கங்களிலும் நமஸ்காரம் உரித்தாகுக. அளவில்லாத விரியமுடையவனும் அளவில்லாத பராக்கிரமம் உடையவனும் நீ எல்லாவற்றையும் வியாபிக்கின்றாய்; ஆகையால் எல்லாம் ஆகின்றாய்.

41. உன்னுடைய உண்மையான பெருமையை அறியாத என்னால் கவனக்குறைவாலோ அன்பின் உரிமையாலோ நண்பன் என்று கருதி, 'அடே கிருஷ்ணா! அடே யாதவா! அடே நண்பா!' என்று எது சொல்லப்பட்டதோ,

42. அச்சுதா! (பாவமற்றவனே!) விளையாட்டிலும் படுக்கையிலும் உட்கார்ந்திருக்கையிலும் உண்ணுகையிலும் ஒருவனாகவோ அல்லது பிறருடன் கூடியிருக்கையிலோ வேடிக்கையாக நீ எதில் அவமதிக்கப்பட்டாயோ அதையும் நீ மன்னித்தருளும்படி வேண்டுகின்றேன்.
43. எல்லையற்றவனே! நீ இந்த உலகிற்குத் தகப்பனாக உள்ளாய். ஆசிரியனுக்கும் மேலாக நீ பூஜிப்பதற்கு உரியவன். மூவுலகிலும் உனக்குச் சமமானவன் இல்லை; இன்னும் மேலானவர் வேறொருவர் எங்ஙனம்?

44. தேவா! ஆகையால் நான் என்னைத் தாழக்கிடத்தி உன் அருளுக்காக உன்னை இறைஞ்சுகிறேன். மகனை தந்தை போலும் நண்பனை நண்பன் போலும் காதலியை காதலன் போலும் என்னை நீ மன்னித்தருளவேண்டும்.

45. முன்பு காணாததைக் கண்டு மகிழ்ச்சி பொங்குபவனாய் இருக்கிறேன். இருப்பினும் பயத்தால் என்னுடைய மனது குழம்பியிருக்கிறது. தேவர்க்கு ஈசனே! உலகின் உறைவிடமே! கருணை செய்து அந்த வேறு உருவத்தை நீ எனக்கு காட்ட வேண்டும்.

46. நான் மீண்டும் உன்னை கிரீடம் தரித்து கதை பிடித்து சக்கரத்தை கையில் ஏந்தியவனாய் காண விரும்புகின்றேன். ஆயிரம் தோள்களை உடையவனே! எங்குமுள்ள உருவுடையோனே! நான்கு கைகளுள்ள உருவம் உடையவனாக ஆவாய்.

47. ஸ்ரீ பகவான் கூறியது: அர்ஜுனா! எனது யோக சக்தியால் இந்த ஒளி நிறைந்ததும், எல்லையில்லாததும், முதன்மையானதும், உன்னைத்தவிர எவராலும் முன் காணப்படாததும் ஆகிய என்னுடைய விஸ்வரூபத்தை அன்பினால் உனக்குக் காண்பித்தேன்.

48. குரு வம்சத்துப் பெருவீரா! இவ்வுருவில் உன்னைத் தவிர உலகில் எவராலும் வேத்ததை ஓதுவதாலோ, யக்ஞங்களாலோ, தானங்களாலோ, கிரியைகளாலோ, கடுந்தவங்களாலோ என்னைக் காண இயலாது.

49. இம்மாதிரிபயங்கரமான என்னுடைய இந்த வடிவத்தைப் பார்த்ததினால் நீ நடுங்க வேண்டாம். மனக் குழப்பமும் வேண்டாம். பயத்தை விட்டு சந்தோஷமுடையவனாய் மறுபடியும் என்னுடைய அந்த வடிவத்தை காண்பாயாக

50. ஸஞ்சயர் கூறியது: வாசுதேவன் அர்ஜுனனை நோக்கி இவ்வாறு கூறி, மீண்டும் தனக்குரிய உருவத்தை காட்டியருளினான். பின்பு அவன் முன்னிருந்த இன்னுருவனாகி பயந்திருந்த அர்ஜுனனைத் தேற்றினான்.

51. அர்ஜுனன் கூறியது: உன்னுடைய இந்த இனிய மனித வடிவத்தைப் பார்த்த இந்த இமைப்பொழுதிலேயே நான் மனத்தெளிவைப் பெற்றவனாய், இயற்கைத் தன்மையை எய்தியவனாய் உள்ளேன்.

52. ஸ்ரீ பகவான் கூறியது: காண்பதற்கு மிக அரிய என்னுடைய எந்த உருவத்தை நீ கண்ணுற்றாயோ, அந்த ரூபத்தை காண்பதற்கு தேவர்கள் எப்பொழுதும் ஆவலுள்ளவர்களாக இருக்கின்றனர்.

53. எவ்வாறு என்னை நீ கண்டாயோ அவ்வாறு நான் வேதம் ஓதுவதால் காண்பதற்கு கூடியவனல்ல, தவத்தாலும் அல்ல. தானத்தாலும் அல்ல, யக்ஞத்தாலும் அல்ல.

54. எதிரிகளை எரிப்பவனே! அர்ஜுனா! வேறு நாட்டமில்லாத பக்தியாலேயே இவ்வாறு நான் உண்மையில் அறிவதற்கும் அடைவதற்கும் உரியவன்.

55. பாண்டவா! எனக்காக கர்மம் செய்பவனாயும், பற்றில்லாதவனாயும், என்னையே அனைத்தையும்விட மேலாகக் கருதுபவனாயும், எவ்வுயிர்களிடத்தும் வெறுப்பு இல்லாதவனாயும் உள்ளவன் எவனோ, அவன் என்னை அடைகின்றான்.