நான்காம் அத்தியாயம்

ஞான கர்ம சந்நியாச யோகம்

1. ஸ்ரீ பகவான் கூறியது: நான் விவஸ்வானுக்கு இந்த அழிவற்ற யோகத்தை உபதேசித்தேன்; விவஸ்வான் மனுவுக்கு உரைத்தார்; மனு இக்ஷ்வாகுவுக்கு உரைத்தார்.

2. இவ்வாறு பரம்பரையாக வந்த இதை ராஜரிஷிகள் அறிந்திருந்தனர். சத்துருக்களைத் தவிக்கச் செய்வோனே! இவ்வுலகில் அந்த யோகம் நாளடைவில் மறைந்துபோயிற்று.

3. எனக்கு பக்தனும் நண்பனுமாக நீ இருக்கிறாய் என்று, அந்த பழமையான யோகமாகிய இது இன்று என்னால் உனக்குக் கூறப்படுகின்றது. உண்மையில் இது உன்னதமான மறைபொருள்.

4. அர்ஜுனன் கூறியது: உன்னுடைய பிறப்பு பின்பு, விவஸ்வானுடைய பிறப்பு முன்பு. அப்படியிருக்க நீ ஆதியில் உபதேசித்தாய் என்பதை எப்படி நான் புரிந்துகொள்வது?

5. ஸ்ரீ பகவான் கூறியது: எனக்கும் உனக்கும் எத்தனையோ ஜன்மங்கள் சென்றுவிட்டன; நான் அவை எல்லாவற்றையும் அறிவேன்; நீயோ அவற்றை மறந்துவிட்டாய்.

6. நான் பிறப்பற்றவனாகவும், அழிவற்றவனாகவும், உண்டாவற்றிற்கெல்லாம் ஈசனாகவும் இருந்தும், என்ணையே வசப்படுத்திக்கொண்டு என் மாயையினால் தோன்றுகிறேன்.

7. பாரதா! எவ்வெப்பொழுது தர்மத்திற்கு குறைவும் அதர்மத்திற்கு எழுச்சியும் உண்டாகிறதோ. அப்போது நான் என்னையே தேகம் தரிப்பித்துக்கொள்கிறேன்.

8. சாதுக்களைக் காப்பதற்கும், துஷ்டர்களை அழிப்பதற்கும், தர்மத்தை நிலைநாட்டுவதற்கும் யுகந்தோறும் வந்துதிப்பேன்.

9. இவ்வண்ணம் என்னுடைய திவ்யமான ஜன்மத்தையும் கர்மத்தையும் எவன் உள்ளபடி அறிகின்றானோ, அவன் உடலை விட்டபின் மறுபடியும் பிறவியை அடையமாட்டான்; என்னையே வந்தடைவான்.

10. ஆசையும் பயமும் கோபமும் இல்லாதவர்களும், என் மயமானவர்களும், என்மேல் சார்ந்திருக்கிறவர்களுமாகிய பலர். ஞானத்தினாலும் தவத்தினாலும் பரிசுத்தர்களானவர்களாய் என்னுடன் ஒன்றியிருக்கிறார்கள்.

11. எவர்கள் எவ்வாறு என்னை நாடுகின்றார்களோ, அவர்களை அவ்வாறே நான் அனுக்கிரவிக்கின்றேன். பார்த்தா! மனிதர்கள் எங்கும் என்னுடைய வழியையே அனுசரிக்கின்றார்கள்.

12. மனிதர்கள் கர்மங்களின் பயன்மேல் ஆசையுடன் இவ்வுலகில் தேவர்களை வழிபடுகிறார்கள். ஏனெனில் மனித உலகில் கர்மத்தின் பயன் கைகூடுதல் சீக்கிரத்தில் உண்டாகிறது.

13. குணங்களுக்குத் தக்கபடி கர்மங்கள் வகுக்கப்பட்டு, நான்கு வருண முறைப்பாடும் என்னால் சிருஷ்டிக்கப்பட்டது. அதன் கர்த்தாவாக இருப்பினும், நான் நித்தியமாய் செயலற்றவன் என்று அறி.

14. குந்தியின் மகனே! கர்மங்கள் என்னைக் கறைபடுத்தமாட்டா என்றும் எனக்கு கர்ம பலனில் ஆசை இல்லை என்றும் எவன் என்னை அறிகின்றானோ, அவன் கர்மங்களால் கட்டப்படுவதில்லை.

15. இவ்வாறு உணர்ந்து, முக்தியை அடைய விரும்பிய முன்னோர்கள் கர்மம் செய்தார்கள். ஆகையால் நீ முன்னோர்கள் செய்தவண்ணம் செய்.

16. எது கர்மம் எது அகர்மம் என்ற விஷயத்தில் சிறந்த அறிவாளிகளும் குழம்புகின்றனர். எதை உணர்ந்து நீ தீமையினின்று விடுபடுவாயோ, அந்த கர்மத்தை உனக்கு எடுத்துரைக்கின்றேன்.

17. கர்மத்தைப் பற்றியும், கர்மமின்மையைப் பற்றியும், விலக்கப்பட்ட கர்மத்தைப் பற்றியும் அறியவேண்டிய காரியங்கள் உண்டு. கர்மத்தின் அர்த்தத்தை கண்டுகொள்வது எளிதல்ல.

18. கர்மம் செய்யும் நிலையில் கர்மம் செய்யாத நிலையையும், கர்மம் செய்யாத நிலையில் கர்மம் நிகழ்தலையும் எவன் காண்கின்றானோ, அவன் மனிதர்களுள் புத்தியில் சிறந்தவன். அவன் செய்யவேண்டியவை அனைத்தையும் சமபுத்தியுடன் செய்து முடிப்பான்.

19. எவனுடைய எல்லா கர்மங்களும் ஆசையும் விருப்பமும் அற்றனவோ, அவனுடைய கர்மங்கள் ஞானத் தீயில் பொசுங்கியவைகளாக இருப்பதால் அறிவாளிகளும் அவனை பண்டிதன் என்று கூறுவார்கள்.

20. எவன் கர்ம பலனில் பற்றை விட்டு எப்போதும் திருப்தியுள்ள மனத்தினனாய், வேறொன்றையும் சாராதவனாய் உள்ளானோ, அவன் கர்மத்தில் ஊன்றியிருந்தாலும் கர்மத்தில் ஈடுபடாதவனே.

21. ஆசையற்றவனும், சிந்தையை அடக்கியவனும், உடைமைகள் எல்லாவற்றையும் விட்டுவிட்டவனுமானவன், உடலால் மட்டும் கர்மத்தை செய்பவனாய் தவறைச் செய்வதில்லை.

22. தானாய் கிடைப்பதைக் கொண்டு திருப்தியடைபவனும், இரட்டைகளைக் கடந்தவனும், பொறாமை இல்லாதவனும், வெற்றியிலும் தோல்வியிலும் சமமாக இருப்பவனும் கர்மம் செய்தாலும் கட்டுப்படுவதில்லை.

23. ஒருவன் பற்றற்றவனாய், பந்தமற்றவனாய், ஞானத்தில் நிலைபெற்ற மனத்தினனாய் தன் கர்மத்தை யக்ஞமாக செய்தால் அது முற்றிலுமாக கரைந்து போகின்றது.

24. அர்ப்பணம் பிரம்மம், அர்ப்பிக்கப்படும் பொருளும் பிரம்மம், அக்கினியாகிய பிரம்மத்தில் பிரம்மமே ஹோமம் செய்யப்படுகின்றது. கர்மத்தையும் பிரம்மத்தையும் ஒன்றாக காணும் ஒருவனால் அடையப்படும் பொருளும் பிரம்மமே.

25. சில யோகிகள் யக்ஞத்தின் மூலம் கடவுளை வணங்குகிறார்கள்; மற்றும் சிலர் பிரம்மமாகிய அக்கினியில் யக்ஞத்தின் மூலம் யக்ஞத்தை ஹோமம் செய்கின்றனர்.

26. இன்னொரு சாரார் அடக்கமென்னும் அக்கினியில் செவி முதலிய புலன்களை ஹோமம் செய்கின்றனர்; பிறர் ஒலியையும் ஊக்கமளிக்கக் கூடிய மற்ற விஷயங்களையும் புலனாகிய அக்கினியில் ஹோமம் செய்கின்றனர்.

27. சிலர் ஞானத்தால் மூண்டெரியும் ஆத்ம வசப்படுத்துதலாகிய அக்கினியில் எல்லா இந்திரிய செயல்களையும், பிராணனின் செயல்களையும் ஹோமம் செய்கின்றனர்.

28. சிலர் தானத்தையும், சிலர் தவத்தையும், சிலர் யோகத்தையும் யக்ஞமாகச் செய்கின்றனர். விடாமுயற்சி உடையோரும், கடுந்தவம் புரிவோருமாகிய சிலர் ஆராய்தலையும், சிலர் ஞானத்தையும் யக்ஞமாகச் செய்கின்றனர்.

29. சிலர் மூச்சுக் காற்றின் போக்கை தடுத்து அதை கட்டுப்பாட்டிற்குள் வைத்துக்கொண்டு உள் மூச்சுக்காற்றில் வெளிக்காற்றையும், வெளிக்காற்றில் உள் மூச்சுக்காற்றையும் ஹோமம் செய்கின்றனர்.

30. வேறு சிலர் அளவான உணவுடையவர்களாய் பிராணனை பிராணனில் ஹோமம் செய்கின்றனர். இவர்கள் எல்லோருமே யக்ஞத்தில் அனுபவமுள்ளவர்கள், யக்ஞத்தால் தூய்மையானவர்கள்.

31. அகுரு வம்சத்தில் சிறந்தோனே! யக்ஞம் செய்து எஞ்சிய இன்னமுதை உண்டு நித்திய பிரம்மத்தை அடைகின்றனர். யக்ஞம் செய்யாதவர்களுக்கு இவ்வுலகே இல்லை; இதற்கடுத்த உலகு எங்ஙனம்?

32. பிரம்மனின் வாயினால் பலவிதமான யக்ஞங்கள் விவரிக்கப்பட்டுள்ளன. அவை எல்லாவற்றையும் கர்மத்திலிருந்துண்டானவை என்று உணர்வாய். இவ்வாறு உணர்ந்து விடுபடுவாய்.

33. தான யக்ஞத்தைவிட ஞான யக்ஞம் சிறந்ததாம்; ஏனெனில் எல்லா கர்மங்களின் முடிவும் ஞானத்திலேயே கண்டடையப்படுகின்றது.

34. பணிவாலும் தொடர்ந்த கேள்விகளாலும் சேவையாலும் அதை அறி. மெய்ப்பொருளை அறிந்த ஞானிகள் உனக்கு ஞானத்தை உபதேசிப்பார்கள்.

35. இதைப் பற்றிக்கொண்டால் இனி ஒருபோதும் நீ ஏமாற்றம் அடையமாட்டாய். இதனால் எல்லா உயிர்களையும் உனக்குள்ளேயும் எனக்குள்ளேயும் காண்பாய்.

36. எல்லா பாவிகளுக்குள்ளும் நீ மிகக் கொடிய பாவியாயிருந்தாலும், எல்லா பாவத்தையும் ஞானம் என்னும் படகு ஒன்றினாலேயே நன்கு கடந்திடுவாய்.

37. அர்ஜுனா! மண்டியெரிகின்ற தீயில் விறகு எவ்வாறு சாம்பலாகிறதோ அவ்வாறே ஞானத் தீயில் எல்லாக் கர்மங்களும் சாம்பலாகின்றன.

38. இவ்வுலகில் ஞானத்துக்கு சமமாக பரிசுத்தம் செய்யும் பொருள் இல்லை. எவன் யோகத்தின் மூலம் அதை பூரணமாக பெற்றிருக்கிறானோ, அவன் காலம் வரும்பொழுது அதை தன் இதயத்தில் இருப்பதாக அறிந்துகொள்வான்.

39. விசுவாசம் உள்ளவனாயும், விசுவாசத்தையே மேலானதாகக் காண்பவனாயும், இந்திரியங்களை நன்கு அடக்கியவனாயும் உள்ளவன் எவனோ அவன் ஞானத்தைக் கண்டுகொள்வான்; அதைக் கண்டடைந்த பின்னர் உயர்ந்த சாந்தியையும் சீக்கிரத்தில் கண்டடைவான்.

40. ஞானம் இல்லாதவனும், விசுவாசம் இல்லாதவனும், சந்தேகப்படுகிறவனும் நாசமடைகிறான். சந்தேகப்படுகிறவனுக்கு சந்தோஷம் இல்லை; இந்த உலகும் மேலுலகும் கூட இல்லை.

41. யோகத்தினால் கர்மத்தைத் துறந்தவனும் ஞானத்தால் சந்தேகத்தை மேற்கொண்டவனும் மனதில் ஒருநிலை பெற்றவனும் ஆகியவனை கர்மங்கள் கட்டுப்படுத்த முடியாது.

42. ஆகையால் அஞ்ஞானத்திலிருந்து பிறந்ததும் உன் உள்ளத்தில் உறைவதும் ஆகிய சந்தேகத்தை ஞானம் என்னும் வாளால் வெட்டி யோகத்தின்படி நடப்பவனாய், பாரதா! எழுந்திரு.


