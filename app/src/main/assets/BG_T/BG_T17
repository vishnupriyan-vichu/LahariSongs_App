பதினேழாம் அத்தியாயம்

ஸ்ரத்தாத்ரய விபாக யோகம்

1. அர்ஜுனன் கூறியது: கிருஷ்ணா! வேதங்களின் நியமங்களை கைக்கொள்ளாமல் இருந்தும் முழு விசுவாசத்துடன் கூடியவர்களாய் யக்ஞம் செய்பவர்களின் இயல்பு எந்த வகையைச் சேர்ந்தது? ஸாத்வீகமா, ராஜஸமா, அல்லது தாமஸமா? 

2. ஸ்ரீ பகவான் கூறியது: உடலில் உறைபவனின் இயல்பின்படி விசுவாசமானது ஸாத்வீகம், ராஜஸம், தாமஸம் என்று மூன்று வகைப்பட்டதாக இருக்கிறது.

3. ஒவ்வொருவருடைய விசுவாசமும் அவரவர் உள்ளத்திற்குத் தக்கபடி இருக்கும். அவனவனுடைய விசுவாசத்தின்படியே மனிதன் வாழ்கிறான்; எவன் எவ்வகை விசுவாசமுடையவனோ, அவன் அவ்வகையானவனே.

4. ஸாத்வீகர்கள் தேவர்களையும், ராஜஸிகர்கள் யக்ஷர்களையும் ராக்ஷஸர்களையும், தாமஸிக ஜனங்கள் இறந்தவர்களையும் ஆவிகளையும் பூஜிக்கின்றனர்.

5. வேதங்களை அலட்சியம் செய்பவராய், மாயையையே சிந்திப்பவராய், அகங்காரம் மிக்கவராய், ஆசையும் மூரட்டுத்தனமும் பற்றும் நிறைந்தவராய்,

6. எந்த மதியீனர்களாகிய ஜனங்கள் தங்கள் உடலிலுள்ள இயற்கையின் சக்திகளையும், தங்கள் உடலுக்குள் உறையும் என்னையும் வருத்துகிறார்களோ, அவர்களை அசுரவழியில் செல்ல தீர்மானித்தவர்களாக அறி.

7. ஒவ்வொருவருக்கும் பிரியமான உணவும் கூட மூன்று வகையாக உள்ளது. அவ்வாறே யக்ஞமும், தவமும், தானமும் உள்ளன. அவற்றுள் இருக்கிற பேதத்தையும் கேள்.

8. நீண்ட ஆயுள், சுத்தம், பலம், ஆரோக்கியம், மகிழ்ச்சி, இவற்றைத் தருபவைகளும், ரசமுள்ளவைகளும், எண்ணெயுள்ளவைகளும், பக்குவமாக சமைக்கப்பட்டவைகளும், ரூசி நிறைந்தவைகளும் ஆன உணவுகள் ஸாத்வீகர்களுக்குப் பிரியமானவை.

9. காரம், புளிப்பு, உப்பு. கடுஞ்சூடு, கசப்பு, சமைக்கப்படாதது, தீய்ந்துபோனது முதலிய குணங்களுடையவைகளும், துன்பம், வலி, பிணி, இவற்றைத் தருபவைகளுமாகிய உணவுகள் ராஜஸிகர்களுக்குப் பிரியமானவை.

10. பழையதும், ரசமில்லாததும், கெட்டுப்போனதும், புளித்துப்போனதும், உண்டு மீந்ததும், பூஜைக்கு உதவாததும் ஆன உணவு எதுவோ, அது தாமஸிகர்களுக்குப் பிரியமானது.

11. பயனை விரும்பாமல் வேத நியமத்தின்படி செய்யப்படுவதும், இந்த யக்ஞம் செய்யப்படவேண்டியது என்று சொல்லப்படக்கூடியதுமான யக்ஞம் ஸாதவீகமானது.

12. பயனை அடைய விரும்பியோ, டம்பத்திற்காகவோ எந்த யக்ஞ்ம் செய்யப்படுகிறதோ, பாரதா! அந்த யக்ஞத்தை ராஜஸமானதாக அறி.

13. வேத நியமம் தவறியதும், தக்ஷிணை இல்லாததும், மந்திரம் இல்லாததும், விசுவாசம் இல்லாததும் ஆகிய யக்ஞம் தாமஸிகம் என்று கூறப்படும்.

14. தேவர்கள், பிராம்மணர், குரு, இவர்களுடைய பூஜையும், சுத்தமும், நேர்மையும், விரதமும், அகிம்சையும், சரீர சம்பந்தமான தவம் என்று கூறப்படும்.

15. மனக்கிளர்ச்சியைத் தூண்டாததும், சத்தியத்தின்படி உள்ளதும், நன்மையைக் கருதுவதுமான வார்த்தை எதுவோ அதுவும், வேத ஆராய்ச்சியும் பயிற்சியும், வாக்கால் செய்யப்படும் தவம் என்று கூறப்படும்.

16. மனத்தின் தெளிவு, சமநிலையுடைமை, மௌனம், தன்னடக்கம், சுத்தமான உள்ளம் என்பது மனத்திற்குரிய தவம் என்று கூறப்படும்.

17. உயர்ந்த விசுவாசம் நிறைந்தவன் பிரதியுபகாரத்தின் மேல் நாட்டம் வையாமல் இந்த மூன்று விதமான தவத்தையும் செய்தால் அது ஸாத்வீகமானது.

18. வெகுமானம், அங்கீகாரம் பூஜை என்னும் இவற்றைக் கருதி டம்பத்திற்காக எந்த தவம் செய்யப்படுகிறதோ, அது நிலையற்றது. அது ராஜஸம் எனப்படும்.

19. எந்த தவம் தவறான எண்ணத்திலிருந்து உதித்ததோ, தன்னை சித்திரவதைப் படுத்திக்கொண்டும், பிறர் நாசத்தைக் கருதியும் செய்யப்படுகிறதோ, அது தாமஸம் என்று கூறப்படுகிறது.

20. தகுதியான இடத்திலும், தகுதியான நேரத்திலும், தகுதியுள்ளவர்களுக்கும், பிரதியுபகாரம் கருதாமல், அவசியப்படும்பொழுது எந்த தானம் கொடுக்கப்படுகிறதோ. அந்த தானம் ஸாத்வீகம் என்று கருதப்படும்.

21. எது பிரதியுபகாரத்தைக் கருதியும், பலனை எத்ர்பார்த்தும் மனவருத்தத்துடன் கொடுக்கப்படுகிறதோ, அந்த தானம் ராஜஸம் எனப்படும்.

22. தகுதியற்ற இடத்திலும் காலத்திலும், மரியாதையின்றி, அவமானப்படுத்தி எந்த தானம் தகுதியற்றவர்களுக்குக்  கொடுக்கப்படுகிறதோ, அது தாமஸம் எனப்படும்.

23. ஓம் தத் ஸத் என்பது பிரம்மத்தின் மூன்று வகைப்பட்ட குறிப்புப்பெயர் ஆகும். அதனால் ஆதியில் பிராம்மணர்களும் வேதங்களும் யக்ஞங்களும் சிருஷ்டிக்கப்பட்டன.

24. ஆகையால் தான் வேத நியமத்தை அனுசரிப்பவர்கள் எப்பொழுதும் முதலில் 'ஓம்' என்று உச்சரித்து அதன்பின் யக்ஞம், தானம், தவம் முதலிய கர்மங்களை ஆரம்பிக்கின்றனர்.

25. அவர்கள் பலனைக் கருதாமல் மீட்பை விரும்பி எல்லா கர்மங்களையும் யக்ஞங்களையும் தவங்களையும் தானங்களையும் செய்யும்பொழுது 'தத்' என்று சொல்கின்றனர்.

26. பார்த்தா! இருக்கிறவரும் நல்லவருமானவரிடத்தில் இணைவதற்காக 'ஸத்' என்ற சொல் உபயோகிக்கப்படுகிறது. எந்த சுப காரியமும் கூட 'ஸத்' என்றே அழைக்கப்படுகிறது.

27. யக்ஞத்திலும் தவத்திலும் தானத்திலும் நிலைபெறுதலும் 'ஸத்' என்று கூறப்படும். மேலும் பரமனுக்காக செய்யப்படும் எந்த கர்மமும் 'ஸத்' என்றே கூறப்படும்.

28. விசுவாசமின்றி செய்யப்படும் யக்ஞமும் தானமும் தவமும் கர்மமும் எதுவோ, அது 'அஸத்' என்று கூறப்படும். அது தீயதாயும், இங்கும் வேறு எங்கும் கூட பயன்படாததாயும் இருக்கிறது.

