பதினைந்தாம் அத்தியாயம்

புருஷோத்தம யோகம்

1. ஸ்ரீ பகவான் கூறியது: மேலே வேருள்ளது என்றும், கீழே கிளையுள்ளது என்றும். முடிவற்ற அஸ்வத்தமரம் கூறப்படுகின்றது. வேதங்களை இலைகளாகக் கொண்ட அந்த விருட்சத்தை எவன் அறிவானோ அவன் வேதத்தை அறிந்தவனாகிறான். 
2. அதனுடைய கிளைகள் குணங்களால் செழித்து இந்திரியவிஷயங்களால் தளிர்விட்டு கீழும் மேலும் அடர்ந்திருக்கின்றன. வேர்களுள் கீழ் நோக்கிப் படர்ந்த வேர்கள் மனித உலகிலுள்ள கர்மங்களில் கட்டுகளாக இருக்கின்றன.
3. இங்கே அந்த மரத்தினுடைய உருவமோ, அதன் ஆரம்பமோ, நடுவோ, முடிவோ இவ்வாறு அறியக்கூடுவதில்லை. இந்த நன்கு திடமாக வேருன்றிய அஸ்வத்த மரத்தை பற்றின்மை என்னும் கூரிய வாளால் வெட்டி,
4. எவனிடமிருந்து இந்த சிருஷ்டியென்பது உருவாயிற்றோ, அந்த ஆதி புருஷனையே சரணடைகின்றேன் என்று எவ்விடத்தை அடைந்து ஒருவன் மீண்டும் திரும்பி வருவதில்லையோ, அவ்விடத்தையே நாடவேண்டும்.
5. செருக்கினின்றும் மதிமயக்கத்தினின்றும் பற்றினின்றும் விடுபட்டவர்களும், பரமனுடன் நித்திய ஐக்கியத்தில் இருப்பவர்களும், ஆசைகளைக் கடந்தவர்களும், இன்பம் துன்பம் போன்ற இரட்டைகளினின்று விடுபட்டவர்களுமான ஞானிகள் அந்த உன்னத ஸ்தலத்தை அடைகின்றனர்.
6. எங்கு சென்று திரும்புவதில்லையோ, அது என்னுடைய உயர்ந்த இருப்பிடம். அதை சூரியன் பிரகாசிக்கச் செய்வதில்லை, சந்திரனும் இல்லை, அக்கினியும் இல்லை.
7. மனித உலகத்திலுள்ள அநாதியான ஜீவ சக்தியானது என்னுடைய ஒரு அம்சமாக இருக்கிறது. இயற்கையைச் சேர்ந்தவைகளான இந்திரியங்களையும் மனதையும் அது தன்னிடமாக இழுத்துக்கொள்கிறது.
8. எப்போது இந்த ஜீவாத்மா சரீரத்தை அடைகின்றதோ, மேலும் எப்போது இதை விட்டுக் கிளம்புகிறதோ, அப்போது அது இந்திரியங்களையும் மனதையும் காற்றானது வாசனைகளைக் கவர்ந்து செல்வது போல் தன்னுடன் கவர்ந்துகொண்டு செல்கின்றது.
9. செவி, கண், மெய், நாவு, நாசி, மனம், இவைகளில் அது வசித்துக்கொண்டு எல்லா இந்திரியவிஷயங்களையும் அனுபவிக்கிறது.
10. அது சரீரத்தை விட்டுச் செல்லும்பொழுதும் குணங்களுடன் கூடியதாய் அதை அனுபவிக்கும் பொழுதும் மதியீனர்கள் அதை உணர்கிறதில்லை; ஞானிகளோ அதை உணர்கின்றனர்.
11. ஸ்திரபுத்தியுள்ளவர்களான யோகிகள் அதை எப்பொழுதும் தங்கள் இதயத்தில் இருப்பதாய் உணர்கின்றனர். ஆனால் முரடர்களாயும் மதியீனர்களாயும் உள்ளவர்கள் முயற்சி செய்தாலும் அதைக் காண்பதில்லை.
12. எந்த ஒளி சூரியனாக உலகனைத்தையும் பிரகாசிப்பிக்கின்றதோ; சந்திரனிலும் அக்கினியிலும் உள்ள ஒளி எதுவோ, அந்த ஒளியை என்னுடையதாக அறிவாய்.
13. நான் பூமியில் இருந்துகொண்டு என் ஜீவாதார சக்தியினால் உயிர்களைத் தாங்குகின்றேன். நான் சோம ஜீவாமிர்தமாக இருந்துகொண்டு எல்லா பயிர்களையும் போஷிக்கின்றேன்.
14. நான் எரிப்பு சக்தியாக பிராணிகளின் உடலில் இருந்துகொண்டு உள் மூச்சுடனும் வெளி மூச்சுடனும் கூடி நான்கு விதமான உணவுகளை எரிக்கின்றேன்.
15. நான் எல்லோருடைய இதயத்திலும் வாசம் செய்பவன், ஞாபகசக்தியும் ஞானமும் விவேகமும் என்னிடமிருந்தே மூன்று வேதங்களாலும் அறியவேண்டிய பொருளும் நானே. வேதாந்தத்தை ஆக்கியவனும் வேதத்தை அறிந்தவனும் நானே.
16. ஆவியானது உலகில் அழிவுள்ளது என்றும் அழிவற்றது என்றும் இருவகைப்பட்டதாக இருக்கிறது. அவற்றுள் சரீரமடைந்த அனைத்தும் அழிவுள்ளது; ஆனால் ஜீவாத்மாவோ, அல்லது உறுதியாக நிலைப்பதென்பதோ அழிவற்றது.
17. ஆனால் என்றுமுள்ள இறைவனாக மூவுலகிலும் இருந்துகொண்டு அவற்றைத் தாங்குகின்ற, பரமாத்மா என்று அழைக்கப்படுகின்ற உன்னத ஆவியானவரோ இவைகளினின்று வேறுபட்டவர்.
18. நான் அழிவுள்ளதற்கும் அழிவற்றதற்கும் மேலானவனாக இருப்பதால் வேதத்திலும் உலகிலும் 'உன்னத ஆவியானவர்', 'பரம புருஷன்' என்று பிரசித்தி அடைந்துள்ளேன்.
19. பாரதா! எவன் மதிமயக்கம் இல்லாதவனாய் உன்னத ஆவியானவராயும் பரம புருஷனாயும் என்னை அறிகின்றானோ, அவன் அனைத்தும் அறிந்தவனாய் தன்னுடைய முழு இதயத்தாலும் என்னை நேசிக்கின்றான். 
20. இவ்வாறு மிகவும் இரகசியமான இந்த உபதேசத்தை நான் உனக்கு வெளிப்படுத்தியுள்ளேன். இதை எவன் கிரகிக்கின்றானோ, அவன் புத்திமானாகி, செய்யவேண்டியது அனைத்தையும் செய்து முடித்தவனாகிறான்.


