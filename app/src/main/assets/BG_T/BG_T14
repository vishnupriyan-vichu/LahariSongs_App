பதிநான்காம் அத்தியாயம்

குணத்ரய விபாக யோகம்

1. ஸ்ரீ பகவான் கூறியது: எதை அறிந்து எல்லா முனிவர்களும் இவ்வுலகை விட்டு உயர்ந்த பூரணத்தை அடைந்தனரோ, அந்த ஞானங்களுள் உயர்த்த ஞானத்தை மீண்டும் உனக்கு விரித்துரைக்கிறேன்.

2. எவர்கள் இந்த ஞானத்தை சார்ந்திருந்து என்னுடைய சொருபத்தை அடைகின்றனரோ, அவர்கள் இவ்வுலகின் சிருஷ்டிப்பில் பிறப்பதுமில்லை, அது கரைந்து போனால் பயந்து நடுங்குவதுமில்லை.

3. பாரதா! மகா பிரம்மம் என்ற இயற்கையே என்னுடைய கருப்பையாகும். அதில் நான் வித்தை வைக்கின்றேன். அதினின்று எல்லா உயிர்களின் உற்பத்தியும் உண்டாகிறது.

4. குந்தீ புத்திரனே! எல்லாக் கருப்பைகளிலும் எந்தெந்த சரீரங்கள் உருவாகின்றனவோ, அவைகளுக்கெல்லாம் மகா பிரம்மமெனும் இயற்கையே 'மகத்' எனும் பெரும் கருப்பை; நானே கர்ப்பதானம் செய்யும் தகப்பன்.

5. ஸத்வம், ரஜஸ், தமஸ் என்று இயற்கையிலிருந்து உண்டான குணங்கள் தேகத்தில் உறையும் அழிவில்லாத தேகியை கட்டுப்படுத்துகின்றன.

6. அவற்றுள் பரிசுத்த தன்மையினின்று உண்டான ஸத்வகுணம் தெளிந்த புத்தியையும் சுகத்தையும் தருகின்றது. ஆனாலும் அது மகிழ்ச்சி, ஞானம் என்பவைகளின் பற்றுதலால் கட்டுப்படுத்தும்.

7. ரஜோகுணத்தை வேட்கையினின்றும் பற்றினின்றும் உண்டானதாயும் மனக்கிளர்ச்சியை உண்டாக்குவதாயும் அறி. அது கர்மப்பற்றால் தேகியைக் கட்டுகிறது.

8. தமோகுணத்தை அஞ்ஞானத்தால் தோன்றியதென்றும், தேகிகளுக்கு மதிமயக்கத்தை விளைவிப்பதென்றும் அறி. அது கவனமின்மை, சோம்பல், நித்திரை, இவற்றால் கட்டுகிறது.

9. பாரதா! ஸத்வகுணம் சுகத்தில் கட்டுவிக்கும். ரஜோகுணம் கர்மத்தில் கட்டுவிக்கும். ஞானத்தை மறைக்கும் தமோகுணமோ கவனமின்மையில் கட்டுவிக்கும்.

10. ரஜஸ்ஸும் தமஸ்ஸும் குறைவாக இருந்தால் ஸத்வகுணம் மேலெழும். ஸத்வமும் தமஸ்ஸும் குறைவாக இருந்தால் ரஜோகுணம் மேலெழும்; அவ்வாறே ரஜஸ்ஸும் ஸத்வமும் குறைவாக இருந்தால் தமோகுணம் மேலெழும்.

11. பாரதா! எப்பொழுது இந்த தேகத்திலுள்ள எல்லா வாசல்கள் வழியாகவும் ஞானமாகிய ஒளி உதிக்கின்றதோ, அப்பொழுது ஸத்வகுணம் மேலிட்டுள்ளது.

12. பேராசை, கர்மம் செய்வதற்கு உந்தப்படுதல், அநேக கர்மங்களில் பொறுப்பேற்றல், பொறுமையின்மை, பற்று, இவைகள் உண்டாகும்பொழுது ரஜோகுணம் மேலிட்டுள்ளது.

13. மந்தபுத்தி, கிரியையின்மை, கவனமின்மை, மதிமயக்கம், இவைகள் உண்டாகும்பொழுது தமோகுணம் மேலிட்டுள்ளது.

14. எப்பொழுது ஸத்வம் மேலிட்டு இருக்குமோ, அப்பொழுது தேகி மரணமடைந்தால் உயர்ந்த ஞானிகளுக்குரிய பரிசுத்த உலகங்களை அடைகிறான்.

15. ரஜோகுணம் மேலிட்டிருக்கும் பொழுது மரணமடைந்தவன் கர்மப்பற்று உடையவர்களிடம் மறுபடியும் பிறக்கிறான். அவ்வாறே தமோகுணத்தில் மரணமடைந்தவன் பகுத்தறிவில்லாத யோனிகளில் பிறக்கிறான்.

16. நற்கருமங்களுக்குரிய பலன் ஸாத்வீகம் என்றும், அது பரிசுத்தமானது என்றும் கூறுவர். ரஜோகுணத்திற்கோ பலன் துன்பம், தமோகுணத்திற்கு பலன் அஞ்ஞானம்.

17. ஸத்வத்திலிருந்து ஞானம் பிறக்கிறது; ரஜஸ்ஸில் இருந்து பேராசை பிறக்கின்றது; தமஸ்ஸிலிருந்து அஞ்ஞானமும் கவனமின்மையும் மதிமயக்கமும் உண்டாகின்றன.

18. ஸத்வகுணமுடையோர் மேலே செல்கின்றனர்; ரஜோகுணமுடையோர் மத்தியில் நிற்கின்றனர்; கடைகுணச் செயலுடைய தாமஸர்கள் கீழே செல்கின்றனர்.

19. ஒருவன் எப்பொழுது குணங்களைத் தவிர வேறேதும் செயல் புரிகிறதில்லை என்று காண்கிறானோ, எப்பொழுது அனைத்திலும் உயர்ந்தவனாகிய என்னை அறிகிறானோ, அப்பொழுது அவன் என்னை அடைகிறான்.

20. உடலைச் சேர்ந்த இந்த மூன்று குணங்களை உடலில் உறைபவன் கடந்து சென்றால் அவன் பிறப்பு, இறப்பு, மூப்பு, துன்பம் இவற்றினின்று விடுபட்டு சாகாதத் தன்மையை அடைகின்றான்.

21. அர்ஜுனன் கூறியது: பிரபுவே! இந்த மூன்று குணங்களை கடந்தவனுடைய லட்சணங்கள் என்ன? அவனுடைய நடத்தை எவ்வாறு இருக்கும்? எவ்வாறு இந்த மூன்று குணங்களையும் கடக்கின்றான்?

22. ஸ்ரீ பகவான் கூறியது: பாண்டவா! எவன் தனக்கு மனத்தில் ஒளியோ, சேஷ்டையோ, கலக்கமோ உண்டாகும்பொழுது அவைகளை வெறுப்பதில்லையோ,  அவைகள் உண்டாகாதபொழுதும்,  அவைகள்மேல் விருப்பம் கொள்வதில்லையோ,

23. எவன் ஒரு பட்சத்தையும் சாராதவன் போல் இருந்துகொண்டு குணங்களால் அசைக்கப்படுவதில்லையோ, குணங்களே செயல்புரிகின்றன என்று நிலையாய் நின்று சிறிதும் அசைவதில்லையோ,

24. எவன் துன்பத்திலும் இன்பத்திலும் தன்னிடம் நிலைத்தவனோ, ஓடு, கல், பொன், இவற்றைச் சமமாய் பாவிப்பவனோ, விருப்பையும் வெறுப்பையும், தன்னை இகழ்வதையும் புகழ்வதையும் ஒன்றாய்க் கருதுபவனோ,

25. எவன் மரியாதை உள்ளபோதும் மரியாதை இல்லாதபோதும் சமபாவனை உடையவனோ, மித்திரனிடமும் சத்துருவிடமும் சமமானவனோ, தான் ஆரம்பிக்கும் எல்லா கர்மங்களிலும் தானே செயல்புரிபவன் என்ற தன்மையை விட்டவனோ, அவன் குணங்களைக் கடந்தவன் என்று சொல்லப்படுகின்றான்.

26. எவன் என்னை பூரணமான பக்தியோகத்தால் சேவிக்கின்றானோ, அவன் இந்த குணங்களைக் கடந்துசென்று பிரம்மத்தை அடைவதற்கு தகுதியுடையவனாகிறான்.

27. நான் அழியாத பிரம்மத்திற்கும், நித்திய தர்மத்திற்கும், ஒப்புயர்வில்லாத பேரின்பத்திற்கும் ஆதாரமன்றோ?
