பதினாறாம் அத்தியாயம்

தெய்வாசுர சம்பத் விபாக யோகம்

1. ஸ்ரீ பகவான் கூறியது: பாரதா! அச்சமின்மை, மனத்தூய்மை, ஞானயோகத்தில் நிலைபெறுதல், தானம், புலன்களை அடக்குதல், யக்ஞம், தவம், வேதங்களை ஆராய்தல், நேர்மை,

2. அகிம்சை, உண்மை, சினமின்மை, கர்மபலனை விடுதல், அமைதி, உயிர்களிடம் தயை, பொருளாசையின்மை, இரக்கம், நாணம், பழி கூறாமை,

3. பிரகாசிக்கும் தன்மை, பொறுமை, தளராமை, சுத்தம், சாந்தம், திருப்தி என்னும் இவைகளெல்லாம் தெய்வத்தன்மையுள்ள மனிதனுக்கு இயல்பாகின்றன.

4. மாயமாலம், கர்வம், பெருமை, கோபம், முரட்டுத்தனம், மடமை, இவைகளெல்லாம் அசுரத்தன்மையுள்ள மனிதனுக்கு இயல்பாகின்றன.

5. தெய்வத்தன்மை பந்தமின்மைக்கும் அசுரத்தன்மை பந்தத்திற்கும் கொண்டு செல்லும். அர்ஜுனா! வருந்தாதே! தெய்வத்தன்மையைச் சேர்ந்தவனாக நீ உள்ளாய்.

6. உயிர்ப் பிறப்பு இருவகைப்பட்டது. அது தெய்வத்தன்மையுடையதும் அசுரத்தன்மையுடையதுமே, தெய்வத்தன்மை உனக்கு விரிவாகக் கூறப்பட்டது. அசுரத்தன்மையை இனி கேள்.

7. அசுரத்தன்மையுள்ள ஜனங்கள் செய்யத்தக்கவைகளையும் விலக்கத்தக்கவைகளையும் அறிய மாட்டார்கள். அவர்களிடம் சுத்தம்  இல்லை, நன்னடத்தை இல்லை, உண்மை இல்லை.

8. உலகம் பொய் நிறைந்தது என்றும், ஆதாரமற்றது என்றும், ஈஸ்வரன் இல்லாதது என்றும், முறைப்படி உண்டானதல்ல என்றும், இச்சையைத் தவிர வேறு எதனாலும் உண்டானதல்ல என்றும் அவர்கள் சொல்கின்றனர்.

9. இந்த நம்பிக்கையில் அற்பமான புத்தியுடைய இவர்கள் ஆத்துமா தொலைந்தவர்களாய், உலகிற்கு நன்மைசெய்ய அறவே நினையாதவர்களாய், உலகின் நாசத்தின் பொருட்டு கொடுஞ்செயல்களை புரிகின்றனர்.

10. அசுத்தர்களான இவர்கள் பேராசையில் சிக்குண்டவர்களாய், திருப்தியில்லாதவர்களாய், தற்பெருமையும் மாயமாலமும் மதமும் நிறைத்தவர்களாய் மதிமயக்கத்தால் எப்பொழுதும் தவறான கொள்கைகளையே உடையவர்களாக இருக்கின்றனர்.

11. அவர்கள் எண்ணிற்கடங்கா சிந்தனைகளின்படி செயல்படுபவர்களாய், சிற்றின்பத்தையும் ஆசையையும் தவிர வேறொன்றையும் சிந்திக்காதவர்களாய்,

12. நூற்றுக்கணக்கான ஆசைக்கயிறுகளால் கட்டப்பட்டவர்களாய், ஆசையும் கோபமும் நிறைந்தவர்களாய், ஏமாற்றுவதன் மூலம் இன்பத்தையும் ஆஸ்தியையும் அடைய முயற்சிப்பார்கள்.

13. 'இன்று என்னால் இந்த ஆசை அடையப்பட்டது; இந்த காரியத்தை நான் நிறைவேற்றப் போகிறேன்; இத்த பொக்கிஷம் என்னுடையது; மேலும் இந்த பொருளும் கூட எனக்கு வரப்போகிறது.'

14. 'அந்த சத்துரு என்னால் கொல்லப்பட்டான்; மேலும் மற்றவர்களையும் கூட கொல்லப்போகிறேன்; நான் பிரபு: நான் இன்பங்களை அனுபவிப்பவன்; நான் பூரணமடைந்தவன்; மகிழ்ச்சியுள்ளவன்; பலமுள்ளவன்.'

15. 'செல்வம் படைத்தவனாகவும் உயர்குலத்தில் உதித்தவனாகவும் நான் உள்ளேன். எனக்குச் சமமானவன் வேறொருவன் எவன் இருக்கிறான்? யக்ஞம் செய்வேன், தானம் செய்வேன், களிப்புடன் இருப்பேன்;' என்று மதிமயக்கமடைந்தவர்கள் நினைத்துக்கொள்வர்;

16. பல நினைவுகளால் உள்ளம் திகைப்புற்று, மாயையாகிய வலையில் அகப்பட்டு, ஆசையிலும் இன்பத்திலும் ஆழ்ந்த பற்றுள்ளவர்களாய் ஒளியற்ற நரகில் விழுவர்;

17. தம்மையே மெச்சிக்கொள்பவராய், பிடிவாதமுள்ளவராய், செல்வச் செகுக்கினால் மதிமயக்கமடைந்தவராய், மாயமாலம் நிறைந்தவராய், வேத நியமம் தவறி பேர்மட்டில் மாத்திரம் யக்ஞம் செய்வர்;

18. அகங்காரமும் கர்வமும் முரட்டுத்தனமும் ஆசையும் கோபமும் நிறைந்தவர்களாய், தங்கள் உடலிலும் பிறர் உடலிலும் உள்ள என்னை பகைப்பவர்களாயும் என்னைக் கண்டு சகிக்காதவர்களாயும் இருப்பர்.

19. பாவிகளும், கொடியவர்களும், பகைமை நிறைந்தவர்களும், நீசர்களும் ஆன அவர்களை, பிறந்து இறந்துழலும் உலகத்தில் அசுர யோனிகளிலேயே நான் மறுபடியும் மறுபடியும் தள்ளுகிறேன்.

20. குந்தி புத்திரனே! அவர்கள் ஒவ்வொரு பிறப்பிலும் அசுர யோனியை அடைந்தவர்களாய் என்னை நாடாமலிருந்து, உள்ளதிலேயே மிகவும் தாழ்வான நிலையை அடைகின்றனர்.

21. ஆத்மாவிற்கு நாசம் விளைவிக்கும் இந்த நரகவாசல் மூன்று வகைப்படும். ஆசை, குரோதம், நீசத்தனம் என்பவை. ஆகையால் இந்த மூன்றையும் விட்டு விலகவேண்டும்.

22. இந்த மூன்று இருள் நிறைந்த வாசல்களினின்று விலகிய மனிதன், தான் இரட்சிக்கப்படக் கூடிய வழியை பின்பற்றி அதனால் உயர்ந்த கதியை அடைகிறான்.

23. எவன் வேதங்களின் நியமத்தை புறக்கணித்து, தன்னுடைய ஆசையின்படி மாத்திரம் செயல்புரிகின்றானோ, அவன் பூரணத்தையும் இன்பத்தையும் கண்டடைவதில்லை, உயர்ந்த கதியை அடைவதில்லை.

24. ஆகையால் எது செய்யத்தக்கது. எது செய்யத்தகாதது என்று நிச்சயிப்பதில் உனக்கு வேதங்களே பிரமாணமாகும். நீ அவற்றின் நியமங்களை அறிந்துகொண்டு அவற்றை கடைபிடிப்பதற்கு உரியவனாகிறாய்.
