இரண்டாம் அத்தியாயம்

ஸாங்கிய யோகம்

1. ஸஞ்சயர் கூறியது: அவ்வாறு இரக்கத்தால் மனம் கரைந்தவனும் கண்ணீரால் மறைந்த பார்வையுடையவனும் துக்கிப்பவனுமான அந்த அர்ஜுனனைப் பார்த்து, மதுசூதனன் இந்த வார்த்தையைக் கூறினார்.

2. ஸ்ரீ பகவான் கூறியது: அர்ஜுனா! இந்தச் சிக்கலான நிலையில், மேல் மக்களுக்கு ஒவ்வாததும், வானவர் நாட்டின் வழியை அடைப்பதும், பழிக்கு இடமானதும் ஆகிய இந்த மனக்குழப்பம் உன்னை எங்கிருந்து வந்தடைந்தது?

3. எதிரிகளை எரிப்பவனாகிய அர்ஜுனா! பேடித்தனத்தை அடையாதே. இது உன்னிடத்தில் சிறிதும் பொருந்தாது. அற்பமான மனத்தளர்ச்சியை ஒழித்து எழுந்திரு.

4. அர்ஜுனன் கூறியது: மது என்ற அரக்கனை போக்கியவனும், எதிரிகளை ஒழிந்தவனுமாகிய கிருஷ்ணா! நான் பூஜிக்கத்தகுந்த பீஷ்மரையும் துரோணரையும் அம்புகளைக் கொண்டு எவ்வாறு யுத்தத்தில் எதிர்த்துப் போர் புரிவேன்?

5. போற்றுதற்குரியவரான ஆசிரியர்கள் பொருளாசை உடையவராய் இருப்பினும் அவர்களைக் கொல்வதைவிட இவ்வுலகில் பிச்சை புகுந்து உண்ணுதலும் சிறந்ததன்றோ? ஆகவே ஆசிரியர்களைக் கொன்றால், இங்கே இரத்தந்தோய்ந்த பொருளையும் இன்பங்களையும் போகங்களையுமே அனுபவித்தவனாவேன்.

6. நாம் ஜெயிக்கலாம் அல்லது நம்மை அவர்கள் ஜெயிக்கலாம். நமக்கு யுத்தம் செய்வது சிறந்ததா, யுத்தம் செய்யாதது சிறந்ததா என்று எனக்கு தெரியவில்லை. எவர்களைக் கொன்று நாம் உயிர்வாழ விரும்போமோ அந்த திருதராஷ்டிர புத்திரர்கள் முன்னெதிர்த்து நிற்கின்றனர்.

7. இரக்கத்தால் இயற்கை குணங்களை இழந்தவனும் எது தர்மம் என்று அறியாமல் புத்தி திகைத்தவனும் ஆகிய நான் உன்னைக் கேட்கிறேன்; எனக்கு எது சிறந்த நன்மையை அளிக்கக் கூடியதாக இருக்குமோ அதை நிச்சயித்துக் கூறு. நான் உன்னுடைய சிஷ்யன்; உன்னை சரண்புகுந்த எனக்குக் கட்டளையிடு.

8. பூமியில் எதிரியில்லாததும் எல்லா வளமைகளும் உடையதும் ஆகிய அரசையும் தேவர்கள் மேல் ஆள்கையையும் அடைந்தும் என்னுடைய புலன்களை உலர்த்தி வாட்டும் விசனத்தை எது போக்குமோ அதை நான் காணவில்லை.

9. ஸஞ்சயர் கூறியது: எதிரிகளை எரிப்பவனும் தூக்கத்தையும் சோம்பலையும் ஜெயித்தவனும் ஆகிய அர்ஜுனன் புலன்களை ஆள்பவனாகிய கிருஷ்ணனை நோக்கி இவ்வாறு சொல்லிவிட்டு, போர் புரியமாட்டேன் என்றும் சொல்லி மௌனமாக இருந்தான்.

10. எவன் பேரால் இந்தாடு பாரத நாடு எனப்படுகிறதோ அந்த பாத மகாராஜன் வம்சத்தில் உதித்த திருதராஷ்டிரா! இரு சேனைகளுக்கும் மத்தியில் வருந்தி நிற்கும் அந்த அர்ஜுனனை நோக்கி கிருஷ்ணன் புன்முறுவல் பூத்தவர் போல் இந்த வார்த்தையைச் சொன்னார்.

11. ஸ்ரீ பகவான் கூறியது: நீ துக்கிக்கத் தகாதவர்களைக் குறித்து துக்கிக்கின்றாய், மற்றொருபுறம் எல்லாம் அறிந்த அறிவாளிகளைப் போலும் பேசுகிறாய். அறிவாளிகள் இறந்தவர்களைக் குறித்தோ பிழைத்திருக்கிறவர்களைக் குறித்தோ துக்கப்பட மாட்டார்கள்.

12. நான் ஒருபோதும் இல்லாமலிருந்ததும் இல்லை; நீயும் அந்த அரசர்களும் அவ்வாறே இல்லாமல் இருந்ததில்லை. இனிமேலும் நாமெல்லாரும் இல்லாமல் போவதும் இல்லை.

13. உடலில் உறையும் ஆன்மாவிற்கு இவ்வுடலில் குழந்தைப் பருவமும் இளமையும் மூப்பும் எப்படியோ, வேறு உடல் அடைதலும் அப்படியே. அதில் ஞானி மயங்குவதில்லை.

14. குந்தியின் மகனான அர்ஜூனா! புலன்கள் தத்தம் விஷயங்களுடன் கூடும் நிலைகளே குளிர், வெப்பம், இன்பம், துன்பம் எனும் உணர்ச்சிகளைத் தருகின்றன; அவை தோன்றி மறைபவை, நிலையற்றவை. ஆகவே பரத வம்சத்துதித்தோனே! அவற்றைப் பொறுத்துக்கொள்.

15. புருஷ சிரேஷ்டனே! இன்ப துன்பங்களைச் சமமாய்க் கொண்டவனும், அறிஞனுமான எந்த புருஷனை இவைகள் வருத்துவதில்லையோ. அவனே முக்தியடைவதற்கு தகுதியுள்ளவன்.

16. இல்லாத பொருளுக்கு இருப்பு என்பது கிடையாது; உண்மைப்பொருளுக்கு இன்மையும் உண்டாகாது. இவ்வாறு இவ்விரண்டினுடைய முடிவான கருத்து உண்மையை உணர்ந்தவர்களால் காணப்படுகிறது.

17. அண்டசராசரங்களும் எதனால் நிறைந்துள்ளதோ, அது நிச்சயமாக அழிவற்றது என்று உணர்வாய். அழிவே இல்லாத இந்த பொருளை அழிப்பதற்கு எவனாலும் கூடாது.

18. என்றும் உள்ளதாய் அழிலில்லாததாய் அளவற்றதாய் உள்ள ஆன்மாவினுடைய இவ்வுடல்கள் முடிவுடையவை என்று கூறப்பட்டிருக்கின்றன. பாரதா! ஆகையால் போர் புரிவாய்.

19. எவன் இந்த ஆன்மாவை கொல்லக்கூடியதாக உணர்கின்றானோ, அன்றியும் எவன் இதை கொல்லப்படுவதாக நினைக்கின்றானோ, அவ்விருவரும் உண்மையுணர்ந்தவர்கள் அல்ல. இது கொல்வதும் இல்லை, கொல்லப்படுவதும் இல்லை.

20. ஆன்மாவானது ஒருபோதும் பிறப்பதுமில்லை, இறப்பதும் இல்லை, இல்லாமலிருந்து பின் பிறந்து உண்டாவதும் இல்லை. பிறப்பற்றது, என்றும் உள்ளது, அழியாதது, அநேக காலங்களுக்கு முன்னானது, சரீரம் கொல்லப்பட்டாலும் இந்த ஆன்மா கொல்லப்படுவதில்லை.

21. பார்த்தா! எவன் இதை அழிவற்றதாகவும் என்றும் உள்ளதாகவும் பிறப்பற்றதாகவும் மாறுபாடற்றதாகவும் அறிகின்றானோ, அந்த புருஷன் எங்ஙனம் எவனைக் கொல்வான், எவனைக் கொல்விப்பான்?

22. மனிதன் எவ்வாறு நைந்துபோன துணிகளை எறிந்துவிட்டு வேறு புதியவற்றை எடுத்துக்கொள்கின்றானோ, அவ்வாறே உடலில் உறையும் ஆன்மா நைந்துபோன உடல்களை விட்டுவிட்டு வேறு புதியவற்றை அடைகின்றது.

23. ஆயுதங்கள் இதை வெட்டுவதில்லை, தீ இதை எரிப்பதில்லை. தண்ணீர் இதை நனைப்பதில்லை காற்றும் உலர்த்துவதில்லை..

24. இது வெட்டப்படாதது, எரிக்கப்படாதது, நனைக்கப்படாதது. உலர்த்தவும் படாதது. இது நித்தியமானது, எங்கும் உள்ளது. நிலைபெற்றது, அசைவில்லாதது. அழிவற்றது.

25. இது புலன்களுக்கு எட்டாதது, மனதுக்கு எட்டாதது, மாற்ற முடியாதது என்று கூறப்படுகிறது. ஆகையால் இதை நீ அறிந்து சோகத்தை விட்டுவிடு,

26. அல்லது இதை எப்போதும் பிறப்பதாயும் இறப்பதாயும் நீ நினைத்தாயென்றாலும், வெற்றித்தோள் படைத்தோனே! அப்போதும் நீ இவ்வாறு துக்கப்படுவதற்கு உரியவன் இல்லை.

27. அவ்வாறே இருப்பினும் பிறந்தவனுக்கு சாவு நிச்சயம்; இறந்தவனுக்கும் பிறப்பு தவிர்க்க முடியாதது. ஆகையால் தவிர்க்க முடியாத விஷயத்தில் நீ துக்கிப்பதற்கு உரியவனில்லை.

28. பாரதா! ஜீவன்கள் பிறக்கும் முன் புலப்படாமல் இருந்து, பிறந்த பின் புலப்பட்டு இறந்த பின் மறுபடியும் புலப்படாத நிலையையே அடைகின்றன. ஆகவே பரிதவித்தல் ஏன்?

29. எவனோ ஒருவன் தான் இதை ஆச்சரியத்தைக் காண்பது போல் காண்கிறான்; அவ்வாறே மேலும் வேறு எவனோ ஒருவன் தான் இதை ஆச்சரியம் போல் பேசுகிறான்; மற்றும் வேறு எவனோ ஒருவன் தான் இதை ஆச்சரியம் போல் கேட்கிறான். இதைக்குறித்து கேட்டும் இதை அறியாதவர்களும் உள்ளனர்.

30. பாரதா! எல்லா உடலிலும் உறையும் இந்த ஆன்மா என்றும் மரணம் இல்லாதது. ஆகையால் நீ யாரைக்குறித்தும் துக்கிக்க வேண்டியதில்லை.

31. உனக்குரிய சுயதர்மத்தை நீ நோக்கினும் நீ பின்னிட வேண்டியதில்லை. ஏனெனில் க்ஷத்திரியனுக்கு தர்மத்தினின்று பிறழாத யுத்தத்தைவிட சிறந்தது வேறொன்றும் இல்லை.

32. பார்த்தா! தானாக வாய்த்ததும், சொர்க்கத்திற்கு வாசலைத் திறப்பது போன்றதுமாகிய இதுபோன்ற யுத்தத்தை பாக்கியவான்களான க்ஷத்திரியர்களே அடைவார்கள்.

33. ஆனால் தர்மத்தினின்று பிறழாத யுத்தத்தை நீ செய்யாவிட்டால், உனக்குரிய சுய தர்மத்தையும் புகழையும் விட்டு விலகி பாவத்தை அடைவாய்.

34. மேலும் உலகத்தில் உள்ளவர்கள் தீராத பழியை உன்மேல் சுமத்தி பேசுவார்கள். நல்ல புகழ் பெற்றவனுக்கு பழிச்சொல் சாவைக்காட்டிலும் அதிகமாகும்.

35. சிறந்த தேராளிகளும் உன்னை பயத்தால் போரிலிருந்து பின்வாங்கியவனாய்க் கருதுவார்கள். அவர்களுடைய நன்மதிப்பைப் பெற்ற நீ அவர்களால் பழிக்கப்படுவாய்.

36. உன்னுடைய சத்துருக்களும் உன்னுடைய திறமையை இகழ்ந்து பல சொல்லத்தகாத வார்த்தைகளைச் சொல்வார்கள். அதைவிட துன்பம் மிகுந்தது யாது?

37, கொல்லப்பட்டால் நீ சொர்க்கத்தை அடைவாய்; ஜெயித்தால் பூமியை அனுபவிப்பாய். ஆகையால் குந்தீ புத்திரனே! போருக்குத் துணிந்தவனாக எழுந்திரு.

38. இன்ப துன்பங்களையும் லாப நஷ்டங்களையும் வெற்றி தோல்விகளையும் சமமாக பாவித்துக்கொண்டு யுத்தம் செய்வாய். இவ்வாறு செய்தால் பாவத்தை அடைய மாட்டாய்.

39. ஸாங்கிய விஷயத்தில் இந்த புத்தியானது உனக்குச் சொல்லப்பட்டது; இனி ஞான யோக விஷயத்தில் இதைக் கேள். பார்த்தா! இந்த புத்தியுடன் - கூடியவனாய் கர்மக் கட்டுகளை அறுத்துவிடுவாய்.

40. இதில் தொடரும் நடை நிலைகுலைவதில்லை; பின்வாங்குதலும் உண்டாகாது. இந்த தர்மத்தில் சிறிதளவும் கூட உன்னை கோர பயங்களினின்று காப்பாற்றும்.

41. அர்ஜுனா! இதில் மனம் நிச்சயமுடையதாகி நோக்கம் ஒன்றாகிறது. நிச்சயமொன்று இல்லாதவருடைய புத்திகள் பல கிளைகளை உடையவை, முடிவே இல்லாதவை.

42. பார்த்தா! அறிவீனர் வேதத்தின் அர்த்தவாதத்தில் பற்று உடையவராய், ஆசை நிறைந்த மனத்தினராய், சொர்க்கத்தையே மேலாகக் கொண்டவராய், அதிலும் சிறந்தது வேறேதும் இல்லை என்று வாதஞ்செய்பவராய்,

43. இன்ப நுகர்ச்சியையும் உயர் பதவியையும் மறுபிறவியையுமே வாழ்வின் பலனாக அடைவதற்காக விசேஷமானதும் விரிவானதுமான பல சடங்குகளை செய்வதைப் பற்றி பூப்போன்ற வார்த்தைகளை இனிதாக தொடர்ந்து பேசுவார்கள்.

44. இன்ப நுகர்ச்சியிலும் உயர் பதவியிலும் ஆழ்ந்த பற்று உடையவர்களும், அதனால் விவேகத்தை இழந்தவரும் ஆகிய இவர்களின் உள்ளம் உறுதியாய் நிலைபெறாது.

45. வேதங்கள் முக்குணங்களைப் பற்றி கூறுகின்றன. அர்ஜுனா! கடந்தவனாயும், சுகம், துக்கம் போன்ற இருமைகளினின்று விடுபட்டவனாயும் சலனமற்ற மனதுடையவனாயும், ஆஸ்தியைக் குறித்தும் அதை பாதுகாப்பதைக் குறித்தும் அக்கறையற்றவனாயும் இரு.

46. எங்கும் பரந்து பெருகிய நீர் நிலை இருக்கும்பொழுது பருகுவதற்கு தேவையான ஊற்று நீரின் பயன் எங்ஙனம் உள்ளதோ, அங்ஙனமே கற்றுணர்ந்த பிராம்மணனுக்கு வேதமனைத்தின் பயனுமாம்.

47. கர்மத்திலேயே உனக்கு அதிகாரம்; ஒருபோதும் பலனில் இல்லை. பலனைக் கருதி கர்மம் செய்பவனாக இராதே, செயலின்மையிலும் உனக்கு பற்று ஏற்படவேண்டாம்.

48. அர்ஜுனா! யோகத்தில் நிலைபெற்று பற்றை விட்டு வெற்றி தோல்விகளில் சமமாக இருந்துகொண்டு கர்மங்களை செய்வாய். சமநிலைமையும் யோகம் என்று சொல்லப்படுகிறது.

49. தனஞ்சயா! சமபுத்தியுடன் சுயநலம் கருதாமல் செய்யும் கர்மத்தைவிட சுயநலம் கருதி செய்யும் கர்மம் வெகுதூரம் கீழ்ப்பட்டது. ஆகவே சமத்துவ புத்தி யோகத்தில் சரண்டைவாய் பயனைக் கருதி கர்மம் செய்பவர்கள். மனபலம் குன்றியவர்கள்.

50. ஒருநிலை பெற்ற சமபுத்தியுள்ளவன் புண்ணியம், பாவம் இரண்டையும் இவ்வாழ்க்கையிலேயே ஒழித்து விடுகிறான். ஆகையால் இந்த யோகத்தின்படி செயல்படுவாய். இந்த யோகம் கர்மத்தில் திறமை அளிக்கிறது.

51. சம்புத்தியுடன் கூடிய, வினைப்பயனைத் துறந்த அறிஞர் பிறவித் தளையினின்று விடுபட்டு துக்கமற்ற நிலையை அடைகின்றனர்.

52. உன்னுடைய புத்தி எப்பொழுது மாயை என்ற வலையைக் கடந்துசெல்லுமோ அப்பொழுது நீ இதுவரை கேட்டதிலும் இனி கேட்கப்போவதிலும் விருப்பின்மையை அடைவாய்.

53. எப்பொழுது உள்னுடைய புத்தி பல வேத பொருளையும் கேட்டாலும் குழப்பமடையாமல் அசைவற்று ஓய்ந்து பரமனில் நிலையாக நிற்குமோ, அப்போது யோகத்தை அடைவாய்.

54. அர்ஜுனன் கூறியது: கேசவா! உறுதியான மனத்தினனாய் பரமனில் ஒன்றி அவனை உணர்ந்தவனுடைய வர்ணனை என்ன? அந்த ஸ்திர புத்தியுள்ளவன் எவ்வாறு பேசுவான்? எப்படி இருப்பான்? எங்ஙனம். நடப்பான்?

55. ஸ்ரீ பகவான் கூறியது: பார்த்தா! ஒருவன் எப்பொழுது மனத்திலடங்கிய ஆசைகள் அனைத்தையும் தூரத் தள்ளுகின்றானோ, அப்பொழுது ஆத்மாவினிடத்தில் மனத்தினால் மகிழ்ச்சியடையும் அவன் ஸ்திரபுத்தியுள்ளவன் என்று சொல்லப்படுகிறான்.

56. துன்பத்தில் துடியாத மனத்தினனாய் இன்பத்தில் ஆசை எழாதவனாய் மனக்கிளர்ச்சி, பயம், கோபம் இல்லாதவனாய் இருப்பவனே ஸ்திரபுத்தியுள்ளவன் எனச் சொல்லப்படுகிறான்.

57. எவன் எதிலும் சிநேகம் இல்லாதவனாய் அந்தந்த நன்மை தீமைகளை அடைந்து சந்தோஷத்தால் பூரிப்பதில்லையோ. துக்கத்தால் வெறுப்பதில்லையோ, அவனுடைய புத்தி உறுதியாய் நிலைபெற்றதாகும்.

58. ஆமையானது தன் அங்கங்களை உள்ளே இழுத்துக்கொள்வது போல் ஒருவன் தன்னுடைய புலன்களை இந்திரிய விஷயங்களினின்று உள்ளே இழுத்துக்கொள்ளும்பொழுது அவனுடைய புத்தி உறுதியாய் நிலைபெறுகின்றது.

59. உணவை உட்கொள்ளாதவனுக்கு நுகர்ச்சித்தன்மை ஒழிவடைகின்றது; ஆனால் ருசி அகல்வதில்லை. அந்த ருசியும் பரம்பொருளைக் கண்டபின் இவனுக்கு நீங்கிவிடுகின்றது.

60. குந்தியின் மகனே! முயற்சியுடையவனும் நல்லறிவுடையவனும் ஆகிய புருஷனையும் கூட கலக்கமுறச் செய்யும் இந்திரியங்கள் அவன் அறியாதவண்ணம் அவனுடைய புரிந்துகொள்ளும் தன்மையை இழுத்துச் செல்கின்றன.

61. ஆகவே நீ உன் மனதை செவ்வனே அடக்கி, சிந்தையை ஒருநிலைப்படுத்தி என்னில் ஆழ்ந்து ஒன்றிவிடு. எவனுடைய இந்திரியங்கள் தன் வசப்பட்டனவோ, அவனுடைய புத்தியே ஸ்திரமானது.

62. பொருள்களை உற்று நினைக்கின்ற புருஷனுக்கு அவற்றினிடம் பற்று உண்டாகின்றது. பற்றினின்று ஆசை தோன்றுகிறது; ஆசையினின்று கோபம் பிறக்கின்றது.

63. கோபத்தினின்று மதிமயக்கம் உண்டாகிறது; மதிமயக்கத்தினின்று நன்னினைவு தவறுதல் விளைகின்றது. நன்னினைவு தவறுவதால் புத்தி நாசம் ஏற்படுகின்றது; புத்தி நாசத்தால் முற்றும் அழிகின்றான்.

64. ஆனால் விருப்பு வெறுப்புகளினின்று விடுபட்டனவும் சுய கட்டுப்பாடு உடையனவும் ஆகிய இந்திரியங்களுடன் ஒருவன் பொருள்களை அனுபவித்தால் அவன் மனத்தெளிவைப் பெறுகின்றான்.

65. இவ்வித மனத்தெளிவினால் அவனுடைய எல்லா துன்பங்களும் நீங்கிவிடுகின்றன. மனம் தெளிவடைத்தபின் புத்தியும் சீக்கிரத்தில் பரமனில் ஓய்வடைகின்றது.

66. மனம் நிலைக்கப்பெறாதவனுக்கு விவேகம் இல்லை: அத்தகையவனுக்கு பரமனின் சிந்தையும் இல்லை. மேலும் பரமார்த்த சிந்தனை இல்லாதவனுக்கு சாந்தி இல்லை. மன சாந்தி இல்லாதவனுக்கு மகிழ்ச்சி எங்ஙனம்?

67. பார்த்தா! எந்த மனம் அலைகின்ற இந்திரியங்களுக்கு அநுகூலமாய்ப் பின்செல்கின்றதோ, அது காற்றானது நீரின்மேலுள்ள படகைக் கவர்ந்து செல்வது போல் இவனுடைய விவேகத்தைக் கவர்ந்து செல்கின்றது.

68. ஆகையால் வீரனே! எவனுக்கு இந்திரிய விஷயங்களினின்று இந்திரியங்கள் முற்றிலும் விடுபட்டனவோ, அவனுடைய புத்தி நிலைபெற்றது.

69. எல்லாப் பிராணிகளுக்கும் எது இரவோ அதில் பரமனை உணர்ந்த யோகி விழிப்புடையவனாக இருக்கிறான். எதில் பிராணிகள் விழிப்புடையனவோ அது ஞானதிருஷ்டியுடைய அந்த யோகிக்கு இரவாகும்.

70. சமுத்திரம் எங்கும் நிரம்பியதாக இருந்தும் வெவ்வேறு நதிகள் அதை அடையும்பொழுது எவ்வாறு அது நிலைகுலையாமல் இருக்கின்றதோ, அவ்வாறு உள்ளவனை ஆசைகள் வந்தடைந்தாலும் அவன் அமைதியை அடைகிறான். ஆசைகளைத் தொடர்பவன் அடைய மாட்டான்.

71. எவன் எல்லா ஆசைகளையும் விட்டு பற்றில்லாதவனாய் ‘நான்'. 'என்னுடையது' என்பது இல்லாதவனாய் சஞ்சரிக்கின்றானோ, அவன் மன அமைதியை அடைகிறான்.

72. பார்த்தா! இதுவே பிரம்மனுடன் ஒன்றுபட்ட ஆன்மாவின் நிலை. இதை அடைந்து ஒருவன் குழப்பத்தில் அழுந்த மாட்டான். இதில் நிற்பவன் கடைசி காலத்திலும் பரமனில் ஒன்றிய முக்தி நிலையை அடைகிறான்.



                   
