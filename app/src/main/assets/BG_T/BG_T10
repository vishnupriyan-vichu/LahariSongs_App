பத்தாம் அத்தியாயம் - விபூதி யோகம்

1. ஸ்ரீ பகவான் கூறியது: பார்த்தா! நீ என்னை நேசிப்பதாலும் உனக்கு நான் நன்மையை விரும்புவதாலும் என்னுடைய உயர்ந்த உபதேசத்தை மறுபடியும் கூறுகிறேன், கேள்.

2. என்னுடைய பிறப்பை தேவர்களோ, மகரிஷிகளோ அறியார்கள். ஏனென்றால் நான் தேவர்களுக்கும் மகரிஷிகள் அனைவருக்கும் முந்தினவனாக இருக்கிறேன்.

3. ஆதி இல்லாதவனும் பிறப் பில்லாதவனும் உலகுக்கெல்லாம் இறைவனுமாகிய என்னை எவன் அறிகின்றானோ, அவன் அழிவுள்ளவைகளால் மதிமயக்கம் அடைய மாட்டான்; அவன் எல்லா பாவங்களும் நீங்கப்பெறுவான்.

4. புத்தி, ஞானம், அறிவு, பொறுமை, உண்மை, புலனடக்கம், அமைதி, இன்பம், துன்பம், செல்வம், ஏழ்மை, அச்சம், அச்சமின்மை,

5. அகிம்சை, சமநிலை, போதுமென்ற மனம், தவம், தானம், கீர்த்தி, அபகீர்த்தி: இந்த வெவ்வேறு விதமான நிலைகள் உயிர்களுக்கு என்னிடமிருந்தே உண்டாகின்றன.

6. இந்த உயிர்களெல்லாம், என் சித்தத்தினால் என்னிலிருந்து உண்டான முன்னோர்களாகிய ஏழு மகரிஷிகளிடமிருந்தும், மனுக்கள் நால்வரிடமிருந்தும் வந்தன. 

7. எவன் என்னுடைய இந்த உன்னத தெய்வீக மகிமையையும் என்னுடைய யோக சக்தியையும் உள்ளபடி அறிகின்றானோ, அவன் யோகத்தில் அசைக்கப்படமுடியாதவன் ஆகின்றான். இதில் சந்தேகம் இல்லை.

8. நான் அனைத்திற்கும் பிறப்பிடம்; என்னிடமிருந்தே அனைத்தும் விருத்தியடைந்து இயங்குகின்றது. இதை அறிந்து புத்திமான்கள் உணர்வுள்ளவர்களாய் ஆழ்ந்த பக்தியுடன் என்னை பூஜிக்கின்றார்கள்.

9. அவர்கள் என்னையே சிந்திப்பவர்களாய், வாழ்க்கையை எனக்கு அர்ப்பணித்தவர்களாய், எப்போதும் ஒருவர்க்கொருவர் என்னையே போதித்துக்கொண்டும் தங்களை தெளிவுபடுத்திக்கொண்டும் திருப்தியடைந்தவர்களாய் ஆனந்தத்தால் நிறைந்திருக்கின்றனர்.

10. நிலைபெற்ற உள்ளம் உடையவர்களும், ஆனந்தம் நிறைந்தவர்களாய் என்னை நேசிப்பவர்களும் ஆகியவர்களுக்கு, எதனால் என்னை அடைவார்களோ அந்த புத்தி யோகத்தைக் கொடுக்கிறேன்.

11. நான் அவர்களில் கொண்டுள்ள அன்பினால் அவர்களுடைய உள்ளத்தில் நிலைபெற்று, அஞ்ஞானத்தால் உண்டான இருளை பிரகாசிக்கும் ஞான தீபத்தால் நாசம் செய்கின்றேன்.

12. அர்ஜுனன் கூறியது: நீ பர பிரம்மம், உயர்ந்த உறைவிடம், சிறந்த புனிதப்பொருள். நீயே நித்திய பரம புருஷனாகவும் ஆதி தேவனாகவும் பிறப்பற்றவனாகவும் எங்கும் நிறைந்தவனாகவும் இருக்கின்றாய்.

13. எல்லா ரிஷிகளும், தேவ ரிஷியான நாரதரும். அசித்தரும், தேவலரும், வியாசரும் உன்னை அவ்வாறே அழைக்கின்றார்கள்; நீயும் அவ்வாறே கூறுகின்றாய்.

14. கேசவா! எனக்கு நீ எதைக் கூறினாயோ அது அனைத்தையும் உண்மை என்று நான் உணர்கிறேன். ஆனால் தேவர்களும் அசுரர்களும் உன்னுடைய உண்மையான தேவத்துவத்தை உணர்கிறதில்லை.

15. புருஷோத்தமா! உலகப் படைப்போனே! ஜீவன்களின் நாயகனே! தேவாதி தேவனே! அண்டசராசரங்களை ஆள்வோனே! நீயே உன்னாலேயே உன்னை அறிகின்றாய்.

16. எந்தெந்த இயல்புகளால் நீ இந்த உலகங்களை வியாபித்து நிற்கின்றாயோ. திவ்யமான அந்த உன்னுடைய இயல்புகனை குறையின்றி எனக்கு உரைக்கவேண்டும்.

17. யோகேஸ்வரனே! உன்னை நான் அறிந்து எப்படி எப்பொழுதும் உன்னை ஆழ்ந்து சிந்தித்துக்கொண்டிருக்க முடியும்? மேலும் பகவானே! எந்த விதத்தில் எதனுள் நீ என்னால் காண்பதற்கு உரியவனாகிறாய்?

18. உன்னுடைய யோகத்தையும் உன்னுடைய இயல்பின் மகிமையையும் விரிவாக மறுபடியும் கூறுவாய். ஏனெனில் இந்த அமுதத்தை கேட்டதில் எனக்கு திருப்தியுண்டாகவில்லை.

19. ஸ்ரீ பகவான் கூறியது: அப்படியென்றால் கேள்! தெய்வத்தன்மை விளங்கும் என் மகிமைகளில் முக்கியமானவற்றை மட்டும் உனக்கு எடுத்துக் கூறுகின்றேன்; ஏனெனில் என்னுடைய தெய்வீக மகிமைகளின் விரிவுக்கு எல்லை இல்லை..

20. தூக்கத்தை ஜெயித்தவனே! (குடாகேசா!) நான் எல்லாப் பிராணிகளின் அகத்திலும் வாழும் பரமாத்மா; எல்லா பிராணிகளின் ஆதியும் நடுவும் முடிவும் நானே.

21. ஆதித்தியர்களுக்குள் நான் விஷ்ணு; பிரகாசிக்கும் பொருள்களுள் நான் கிரணங்களுடன் கூடிய சூரியன்; மருத்துக்களுள் (நான்கு வாயு தேவர்களுள்) பிரகாசமாக இருக்கிறேன்; நட்சத்திரங்களினிடையே நான் சந்திரன்.

22. வேதங்களுள் சாம வேதமாய் இருக்கிறேன்; தேவர்களுள் இந்திரனாய் இருக்கிறேன்; இந்திரியங்களுள் மனதாயிருக்கிறேன்; மூலப்பொருள்களுள் ஜீவசக்தியாய் (ஆவியாய்) இருக்கிறேன். 

23. ருத்திரர்களுள் சங்கரனாக உள்ளேன்; யக்ஷர்கள், ராக்ஷஸர்களுள் குபேரனாகவும், வசுக்களுள் அக்னியாகவும், மலைகளுள் மேருவாகவும் இருக்கிறேன்.

24. பார்த்தா! என்னை ஆசாரியர்களுள் பிருகஸ்பதியாக அறிவாய்; சேனாதிபதிகளுள் நான் ஸ்கந்தன்; நீர் நிலைகளுள் சமுத்திரமாக உள்ளேன்.

25. மகரிஷிகளுள் நான் பிருகுவாகவும் சப்தங்களுள் 'ஓம்' என்ற ஓரெழுத்தின் தொனியாகவும், யக்ஞங்களுள் தியானஜெப யக்ஞமாகவும், அசையாதவைகளுள் இமயமலையாகவும் இருக்கிறேன். 

26. மரங்கள் அனைத்துள்ளும் அஸ்வத்த மரமாகவும் (அத்திமரம்), தேவரிஷிகளுள் நாரதராகவும், கந்தர்வர்களுள் சித்ராதனாகவும், பூரணமடைந்தோர்களுன் கபிலமுனியாகவும் இருக்கிறேன். 

27. குதிரைகளுள் அமுதத்துடன் உதித்த உச்சைசிரவசமாகவும், சிறந்த யாளைகளுள் ஐராவதமாகவும், மனிதர்களுள் அரசனாகவும் என்னை அறி.

28. ஆயுதங்களுள் நான் வஜ்ராயுதமாகவும், பசுக்களுள் காமதேனுவாகவும் இருக்கிறேன். நான் உற்பத்தியைச் செய்யும் காம ஆசையின் கர்த்தனாகவும் சர்ப்பங்களுள் வாசுகியாகவும் இருக்கிறேன்.

29. சொர்க்கலோக நாகர்களுள் அனந்தனாக இருக்கிறேன்; நீர்வாழும் உயிர்களுள் வருணனாகவும், பித்ருக்களுள் அர்யமாவாகவும், ஆளுநர்களுள் யமனாகவும் இருக்கிறேன்.

30. திதி வம்சத்தவருள் பிரகலாதனாகவும், கணக்குகளுள் காலமாகவும் இருக்கிறேன். மிருகங்களுள் சிங்கமும் பறவைகளுள் கருடனும் நானே.

31. சுத்தம் செய்யும் பொருள்களுள் அக்கினியாகவும் ஆயுதம் பிடித்தவருள் ராமனாகவும் இருக்கிறேன்; மீன் வகைகளுள் மகரமாகவும், ஆறுகளுள் கங்கையாகவும் இருக்கிறேன்.

32. உலகங்களின் ஆதியும் முடிவும் நடுவும் நானே; அர்ஜுனா! நானே வித்தைகளுள் பரமாத்ம வித்தையும், பேசுவோரிடம் வார்த்தையும் ஆகின்றேன்.

33. எழுத்துகளுள் நான் அகாரமாக இருக்கிறேன். வித வித வார்த்தைகளுள் இரு சொற்கூட்டும் நானே. காலமும் நானே, நித்தியமானவனும். எங்கும் முகமுள்ள உருவுடையவனும் நானே. 

34. அனைத்தையும் நிர்மூலமாக்கும் மரணமும், இனி வரும் காலத்தின் உற்பவமும் நானே; நானே ஸ்திரிகளுக்குள் அழகும், மரியாதையும், பேச்சும், ஞாபக சக்தியும், புத்தியும், திட சித்தமும், பொறுமையும் ஆகின்றேன்.

35. கானங்களுள் நான் பிருஹத் சாமம், கீர்த்தனைகளுள் நான் காயதிரி, மாதங்களுள் நான் மார்கழி, ருதுக்களுள் நான் மலரும் வசந்த ருது.

36. வஞ்சகர்களிடம் சூதாட்டமாகவும், கனம் பொருந்தியவர்களிடம் பிரகாசமாகவும் இருக்கிறேன். வெற்றியாக இருக்கிறேன், விடாமுயற்சியாக இருக்கிறேன். சமநிலையுள்ளவர்களிடம் சமநிலையாகவும் இருக்கிறேன்.

37. விருஷ்ணி குலத்தவருள் நான் வசுதேவனாகவும் (கிருஷ்ண னாகவும்), பாண்டவர்களுள் அர்ஜுனனாகவும், முனிவர்களுள் வியாசராகவும், கூரிய புத்தியுடையவர்களுள் உசனாகவியாகவும் உள்ளேன்.

38. அடக்கி ஆள்பவரிடம் அடக்கும் ஈக்தியாக இருக்கிறேன்; ஜெயிக்க விரும்புவோர்களிடம் நீதியாக இருக்கிறேன்; இரகசியமான விஷயங்களில் நான் மவுனமாகவும், ஞானிகளிடம் ஞானமாகவும் இருக்கிறேன்.

39. அர்ஜுனா எல்லா ஜீவன்களுக்கும் எது வித்தோ, அதுவும் நானே. நானின்றி அசையும் பொருளோ அசையாப் பொருளோ இல்லை. 

40. பார்த்தா! என்னுடைய தெய்வீக மகிமைகளுக்கு எல்லை இல்லை. இது என்னுடைய மகிமைகளின் விஸ்தீரணத்தின் சிறு விபரம் ஆகும்.

41. எந்த வஸ்து பிரகாசம் பொருந்தியதாகவும், சமநிலையுள்ளதாகவும் திவ்யமானதாகவும் பெலனளிப்பதாகவும் இருக்கிறதோ, அந்த வஸ்து என்னுடைய சக்தியின் ஒரு அம்சத்தில் தோன்றியது என்று அறிதல் வேண்டும்.

42, அரீஜுனா! ஆனால் இவைகளில் இன்னும் அதிகமாக அறிவதால் உனக்கு பயன்? என் யோகசக்தியின் ஒரு பகுதியால் இந்த உலகனைத்தையும் நான் தாங்கி நிற்கின்றேன்.
