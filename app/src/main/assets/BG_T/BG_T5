ஐந்தாம் அத்தியாயம்

சந்நியாச யோகம்

1. அர்ஜுனன் கூறியது: கிருஷ்ணா! முதலில் எனக்கு நீ கர்மத்தை கைவிடுதலை போதித்தாய், பின்பு ஸ்திர புத்தியுடன் கர்மம் செய்தலையும் போதித்தாய்; இவ்விரண்டுள் எது சிறந்ததோ அதை நன்கு நிச்சயித்துக் கூறு.
2. ஸ்ரீ பகவான் கூறியது: கர்மத்தை விடுதலும் ஸ்திரபுத்தியுடன் கர்மம் செய்தலும், இரண்டும் உயர்நலனை அளிப்பனவே. இருப்பினும் ஸ்திரபுத்தியுடன் கர்மம் செய்தலே கர்மத்தை விடுதலினும் சிறந்தது.
3. எவன் வெறுப்பதில்லையோ, விரும்புவதில்லையோ, அவனே உண்மையான துறவி ஆவான். மேலும் இரட்டைகளினின்று விடுபட்டால் அவன் எளிதில் எல்லாவித கட்டுகளினின்றும் விடுபடுவான்.
4. அறிவில் சிறியவர்கள் ஸாங்கியமும் யோகமும் வெவ்வேறு என்று கூறுவர்; பண்டிதர்கள் கூற மாட்டார்கள். ஒன்றையாவது சரியான முறையில் பின்பற்றுபவன் இரண்டினுடைய பயனையும் பெறுகிறான்.
5. ஸாங்கியர்களால் எந்த நிலை அடையப்படுகிறதோ, யோகிகளாலும் அந்த நிலையே அடையப்படுகிறது. ஸாங்கியமும் யோகமும் ஒன்று என எவன் பார்க்கின்றானோ, அவன் தான் உண்மையாய் பார்க்கின்றான்.
6. குந்தீ புத்திரனே! யோகத்தாலன்றி சந்நியாசம் அடைவது கடினம். யோகத்தை அனுசரிக்கின்ற துறவி பிரம்மத்தை உடனடியாக கண்டடைகிறான்.
7. ஸ்திரபுத்தியுள்ளவனும், உள்ளத்தூய்மை எய்தியவனும், தன்னையே ஜெயித்தவனும், இந்திரியங்களை அடக்கியவனும், ஜீவன்களிலும் பரமாத்மாவைக் காண்பவனும் கர்மம் செய்தாலும் கூட அதனால் கறைபடுவதில்லை.
8. கண்டாலும் கேட்டாலும் தொட்டாலும் முகர்ந்தாலும் உண்டாலும் சென்றாலும் தூங்கினாலும் மூச்சுவிட்டாலும் மெய்யறிவுடைய யோகி, தான் ஒன்றையும் செய்யவில்லை என்றே எண்ணுவான்.
9. அவன் பேசினாலும் விட்டாலும் பற்றிக்கொண்டாலும் கண்விழித்தாலும் கண்முடினாலும் கூட, இந்திரியங்கள் இந்திரிய விஷயங்களில் அவ்வாறு செய்கின்றன என்று அறிவான்.
10. எவன் கர்மங்களை பிரம்மத்தினிடத்தில் வைத்து, பற்றை விட்டு அவைகளை செய்கின்றானோ, அவன் நீரினால் தாமரை இலை நனைக்கப்படாதது போல் தானும் பாவத்தால் பற்றப்படுவதில்லை.
11. யோகிகள் தம் உள்ளத்தை பரிசுத்தமாக்கும் பொருட்டு பற்றின்றி உடலாலும் மனத்தாலும் புத்தியாலும் இந்திரியங்களாலும் மட்டும் கர்மம் செய்கின்றனர்.
12. கர்மத்தின் பலனை விட்டவன் மன அமைதியை அடைகிறான். அவ்வாறல்லாதவன் ஆசையின் தூண்டுதலால் கர்ம பலனில் பற்று கொண்டு கட்டப்படுகிறான்.
13. உடலில் உறைபவன் மனத்தால் எல்லாக் கர்மங்களையும் துறந்து ஒன்பது வாயிலுடைய பட்டணமாகிய தேகத்தில் ஒன்றும் செய்யாமலும் ஒன்றையும் செய்விக்காமலும் சுகமாக இருக்கிறான்.
14. பிரதிநிதித்துவத்தை இறைவன் உலகந்தார்க்கு சிருஷ்டிக்கவில்லை. அவ்வாறே கர்மங்களையும் கர்ம பந்தத்தையும் கர்ம பலனையும் சிருஷ்டிக்கவில்லை. அவரின் இயல்பே இயக்குவிக்கின்றது.
15. எந்த உயிராயினும் அதன் பாவமோ புண்ணியமோ கடவுள் மீது சுமராது. ஞானமானது அஞ்ஞானத்தினால் மறைக்கப்பட்டுள்ளதால் இந்த விஷயத்தில் அவைகள் தவறான எண்ணம் கொள்கின்றன.
16. ஆனால் இறை ஞானத்தால் எவர்களுடைய அஞ்ஞானம் அழிவுற்றதோ, அவர்களுக்கு ஞானமானது பரம்பொருளை பிரகாசமான சூரியனைப் போல் விளங்கச் செய்கின்றது.
17: எவர்களுடைய புத்தியும் மனதும் விசுவாசமும் புகலிடமும் பரம்பொருளில் நிலைத்துள்ளதோ, அவர்கள் ஞானத்தினால் பாவம் நீங்கப்பெற்று திரும்பி வராத நிலையை அடைகின்றனர்.
18. கல்வியும் அடக்கமும் நிறைந்த பிராம்மணனிடத்தும் பசுவினிடத்தும் யானையினிடத்தும் நாயினிடத்தும், அவ்வாறே நாயை உண்பவனிடத்திலும் இந்த ஞானிகள் சமதரிசனம் உடையவர்கள்.
19. பிரம்மன் சமநோக்குடையவனாகவும் பரிசுத்தனாகவும் இருப்பது போல் எவர்களுடைய மனது சமநிலையில் நிறுத்தப்பட்டுள்ளதோ அவர்கள் இங்கேயே உலகை மேற்கொண்டு,  அதனால் பிரம்மனிடத்தில் நிலைபெறுகின்றனர்.
20. பிரம்ம ஞானி பிரம்மனிடம் நிற்பவனாய், நிலையான புத்தியுடையவளாய், மதிமயக்கம் இல்லாதவனாய், பிரியமானதை அடைவதினால் மகிழ்வால் கிளர்ச்சியடைய மாட்டான்; பிரியமில்லாததை அடைவதினால் வருத்தத்தால் மனம் தளரவும் மாட்டான். 
21. அவன் வெளி உலகில் பற்றில்லாதவனாய் தன்னிலுள்ள சந்தோஷத்தை கண்டடைகின்றான். அவன் யோகத்தால் பிரம்மனிடம் இணைந்து அழிவில்லாத சுகத்தை அனுபவிக்கின்றான்.
22. எந்த இன்பங்கள் ஸ்பரிசத்தால் உண்டானவையோ, அவைகள் துன்பத்திற்குப் பிறப்பிடமாய் உள்ளவைகளாயும், ஆரம்பமும் முடிவும் உடையவைகளாயும் இருக்கின்றன. எந்த ஞானியும் அவைகளில் களிப்புற மாட்டான்.
23. எவன் உடல் நீங்குவதற்கு முன்பாக ஆசையாலும் கோபத்தினாலும் எழும் மணக்கிளர்ச்சியை இங்கிருக்கும்போதே சகிப்பதற்கு வலிமை பெற்றவனோ, அவன் ஸ்திர புத்தியுள்ளவன், அவனே உண்மையில் ககமுடையவன்.
24. எவன் உள்ளத்தில் சுகமுடையவனோ, உள்ளத்தில் மகிழ்ச்சியுடையவனோ, அவ்வாறே உடையவனோ, அந்த யோகியே பிரம்மனுடன் இணைத்து பிரம்மனை அடைகின்றான்.
25. எவருடைய பாவங்கள் ஒழித்தனவோ, எவருடைய சந்தேகங்கள் தீர்ந்தனவோ, எவருடைய இந்திரியங்கள் நன்கு அடங்கியவையோ, எவர்கள் எவ்வுயிர்க்கும் நலனையே நாடுபவரோ, அந்த ரிஷிகள் பிரம்மனோடு இணைந்து அவரை அடைகின்றனர்.
26. ஆசையினின்றும் கோபத்தினின்றும் விடுபட்டவர்களும், அடங்கிய சித்தம் உடையவர்களும், உணர்ந்தவர்களும் ஆகிய சந்நியாசிகளுக்கு பிரம்மனிடம் இணைவது கிட்டுகின்றது.
27. புறம்பேயுள்ள விஷயங்களை புறம்பே வைத்து, கண்ணை புருவங்களின் மத்தியிலே வைத்து நாசியினுள் சஞ்சரிக்கும் பிராணவாயுக்களை சமமாகச் செய்து,
28. இந்திரியம், மனம், புத்தி, இவற்றை அடக்கியவனாய், மீட்பையே உயர்வாக நாடுபவனாய், மனக்கிளர்ச்சி, பயம், கோபம், இவை அற்றவனாய் உள்ளவன் எவனோ, அவன் எப்போதும் முக்தனே.
29. யக்ஞத்தையும் தவத்தையும் அனுபவிப்பவனாயும், உலகுக்கெல்லாம் ஈசனாயும், எல்லா உயிர்க்கும் நண்பனாயும் என்னை அறிந்து அவன் சாந்தியை அடைகின்றான்.


