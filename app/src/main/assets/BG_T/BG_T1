முதல் அத்தியாயம்

அர்ஜுன விஷாத யோகம்

1. திருதராஷ்டிரர் கூறியது: ஸஞ்சயா! போருக்கு முனைந்துள்ள என் புத்திரர்களும் பாண்டு புத்திரர்களும் தரும பூமியாகிய குருக்ஷேத்திரத்தில் கூடினவர்களாய் என்ன செய்தார்கள்?
2. ஸஞ்சயர் கூறியது: துரியோதன ராஜா பாண்டவர் சேனை அணிவகுத்து நிற்பதைப் பார்த்து அப்போது துரோணாச்சாரியாரை சமீபித்து இவ்வார்த்தையை சொன்னான்.
3. குருநாதரே! உம்முடைய புத்திசாலியான சிஷ்யனாகிய துருபத மன்னனின் மகனால் அணிவகுத்து நிறுத்தப்பட்டுள்ள பாண்டு புத்திரர்களுடைய பெரிய சேனையைப் பாரும்.
4. இங்கே பெரிய வில்லாளிகளும் யுத்தத்தில் பீமனுக்கும் அர்ஜுனனுக்கும் சமமான சூரர்களும் உள்ளனர்.
5. ஸாத்யகி, விராடன், தேர்ப்போரில் சிறந்தவனான துருபதன், திருஷ்டகேது, சேகிதான ராஜா, சைப்யன்,
6. பலவானான யுதாமன்யு, வீரியவானான உத்தமௌஜன், சுபத்திரையின் புத்திரன் அபிமன்யு, திரௌபதியின் புத்திரர்கள் எல்லோருமே தேர்ப்போரில் சிறந்தவர்கள்.
7. பிராம்மண சிரேஷ்டரே! நமக்குள் எவர்கள் முக்கியஸ்தர்களோ, என்னுடைய சேனைக்கு நாயகர்களோ, அவர்களை கவனியும். உமக்கு குறிப்பிடும்பொருட்டு அவர்களை கூறுகிறேன்.
8. தாங்கள், பீஷ்மர், கர்ணன், யுத்தத்தில் ஜெயமே பெறும் கிருபாச்சாரியார், அஸ்வத்தாமா, விகர்ணன், சோமதத்தனுடைய புத்திரன் பூரிசிரவசு, அவ்வாறே:
9. இன்னும் பல சூரர்கள் என்பொருட்டு உயிரைக் கொடுத்தவர்கள், பல ஆயுதங்களைத் தரித்தவர்கள், எல்லோரும் யுத்தத்தில் கைதேர்ந்தவர்கள்.
10. பீஷ்மரால் காக்கப்பட்ட நம்முடைய அந்த சேனை அபரிமிதமாக இருக்கிறது; ஆனால் பீமனால் காக்கப்பட்ட பாண்டவர்களுடைய இந்த சேனை மிதமாக இருக்கிறது.
11. நீங்கள் எல்லோரும் எல்லா அணிகளின் முன்னிலையிலும் அவாலர்களிடத்தில் நின்றுகொண்டு பீஷ்மரையே செவ்வையாய் காக்கவேண்டும்.
12. சத்துருக்களைத் தவிக்கச் செய்பவரும், குருவம்சத்துப் பெரிய கிழவரும் பாட்டனாருமான பீஷ்மர் அந்த துரியோதனனுக்கு சந்தோஷத்தை உண்டாக்கிக்கொண்டு உரத்த குரலில் சிங்கநாதம் செய்து சங்கை ஊதினார்.
13. பிறகு சங்குகளும் பேரிகைகளும் மத்தளங்களும் தப்பட்டைகளும் கொம்புகளும் உடனே முழங்கத் தொடங்கின; அந்த ஒலி பேரோசையாக ஆயிற்று.
14. பிறகு வெண்மையான குதிரைகள் பூட்டின பெரிய தேரின்மேல் நின்றுகொண்டு கிருஷ்ணனும் அர்ஜுனனும் தெய்வத் தன்மை பொருந்திய சங்குகளை ஊதினார்கள்.
15. கிருஷ்ணர் பஞ்சஜன்யம் எனும் சங்கை ஊதினார்; தனஞ்சயன் தேவதத்தம் எனும் சங்கையும், பயங்கர செயல்களைச் செய்பவனும் போஜனப்பிரியனுமான பீமன் பௌண்டரம் எனும் பெரிய சங்கையும் ஊதினார்கள்.
16. குந்தீ புத்திரனான யுதிஷ்டிர ராஜா அனந்த விஜயம் எனும் சங்கையும் நகல சஹதேவர்கள் ஸூகோஷம், மணி புஷ்பகம் எனும் சங்குகளையும் ஊதினார்கள்.
17. திருதராஷ்டிா மகாராஜா! வில்லாளிகளில் சிறந்த காசி ராஜனும், சிறந்த தேராளியான சிகண்டியும், திருஷ்டத்யும்னனும், விராடனும்,
18. பிறரால் ஜெயிக்க முடியாத ஸாத்யகியும், துருபதனும், திரௌபதி புத்திரர்களும், தோள் வலிமையுடைய சுபத்திரையின் குமாரனும் ஒவ்வொரு திசையிலும் தனித்தனியே சங்குகளை முழக்கினார்கள்.
19. ஆகாயத்தையும் பூமியையும் எதிரொலிகளால் நிரப்புகின்ற அந்த ஆரவார ஒலி துரியோதனாதியருடைய இருதயங்களைப் பிளந்தது.
20. மகாராஜா! அதற்குப் பிறகு குரங்குக் கொடியோனான அர்ஜுனன் எதிர் நின்ற துரியோதனாதியரைப் பார்த்து, ஆயுதங்களை பிரயோகிக்கும் தருணம் வந்ததும் வில்லை எடுத்துக்கொண்டு அப்போது கிருஷ்ணரிடம் இந்த வார்த்தையை சொன்னான்.
21. அஜுனன் கூறியது: அச்சுதா! இந்த இரண்டு சேனைகளின் நடுவில் என்னுடைய தேரை நிறுத்து.
22. இந்த யுத்தத்தில் ஆவலுள்ள இவர்களை நான் பார்க்கவேண்டும்.
23. இந்த யுத்தத்தில் நான் யாருடன் சண்டையிட வேண்டுமோ, துர்புத்தியுள்ள திருதராஷ்டிர புத்திரனுடைய விருப்பத்தை நிறைவேற்றுவதற்காக யுத்தம் செய்யும் எண்ணத்துடன் இங்கே யாரெல்லாம் வந்திருக்கிறார்களோ, அவர்களையெல்லாம் நான் பார்க்கப் போகிறேன்.
24. ஸஞ்சயர் கூறியது: திருதராஷ்டிரா! தூக்கத்தை ஜெயித்த அர்ஜுனனால் இவ்வாறு சொல்லப்பட்டு ஸ்ரீ பகவான் இரண்டு சேனைக்கும் நடுவில் பீஷ்மருக்கும் துரோணருக்கும் எதிராகவும், எல்லா அரசர்களுக்கும் எதிராகவும் சிறந்த ரதத்தை நிறுத்தி:
25. அர்ஜுனா! கூடியுள்ள இந்த கௌரவர்களைப் பார் என்று கூறினார். 
26. பிறகு அர்ஜுனன் அங்கே இரு சேனைகளிலும் இருந்த தகப்பன்மாரையும் பாட்டன்மாரையும் குருமாரையும் மாமன்மாரையும் சகோதரர்களையும் பிள்ளைகளையும் பேரன்மாரையும் தோழர்களையும் அவ்வாறே மாமனார்களையும் சிறந்த நண்பர்களையும் பார்த்தான்.
27. குந்தீ புத்திரனான அர்ஜுனன் அந்த எல்லா உறவினர்களையும் நன்றாய்ப் பார்த்துவிட்டு அதிகமான கருணையால் மனம் தளர்ந்து விசனமடைந்து இதைச் சொன்னான். 
28. அர்ஜுனன் கூறியது: கிருஷ்ணா! போர் புரிய விரும்பி கூடியிருக்கிற இந்த உறவினர்களைப் பார்த்து என்னுடைய அவயவங்கள் சோர்வடைகின்றன. 
29. வாயும் உலர்கின்றது; என் உடலில் நடுக்கமும் மயிர்க் கூச்சலும் உண்டாகிறது.
30. கையிலிருந்து காண்டீவமும் நழுவுகிறது. உடம்பின் மேல் தோலும் எங்கும் எரிகிறது. நிற்பதற்கும் சக்தியற்றவனாயிருக்கிறேன். என் மனம் நிலையற்றுச் சுழல்வது போலும் தோன்றுகிறது;
31. கேசவா! தாறுமாறான அபசகுனங்களையும் பார்க்கிறேன். யுத்தத்தில் சொந்த ஜனங்களைக் கொல்வதால் ஒரு நன்மையையும் நான் காணவில்லை.
32. கிருஷ்ணா! வெற்றியை நான் விரும்பவில்லை. அரசையும் ஈகங்களையும் அப்படியே. கோவிந்தா! நமக்கு அரசால் என்ன பயன்? போகங்களாலும் வாழ்க்கையாலும் தான் என்ன பயன்?
33. எவர்களின்பொருட்டு நமக்கு அரசு விரும்பத்தக்கதோ, போகங்களும் சுகங்களும் விரும்பத் தக்கனவோ, அவர்களே இங்கு யுத்தத்தில் உயிரையும் பொருணையும் பணயம் வைத்து கூடி நிற்கிறார்கள்.
34. உபாத்யாயர்கள். தகப்பன்மார்கள், பிள்ளைகள், அவ்வாறே பாட்டன்மார்கள், பேரன்மார்கள், மாமனார்கள், மாமன்மார்கள், மைத்துனர்கள், சம்பந்திமார்கள், எல்லாரும் இருக்கிறார்கள்.
35. மதுசூதனா! என்னைக் கொல்பவர்களாயினும், மூவுலகை ஆளும்பொருட்டும் இந்த பூமியின் ஆதிக்கத்திற்காகவும் இவர்களை நான். கொல்ல விரும்பவில்லை.
36. ஜனார்த்தனா! திருதராஷ்டிரர் பிள்ளைகளைக் கொன்று நமக்கு என்ன சந்தோஷம் ஏற்படப் போகிறது? இந்த கொடும்பாவிகளைக் கொன்று நம்மை பாவமே சேரும்.
37. ஆகையால் நமது உறவினர்களாகிய திருதராஷ்டிரர் பிள்ளைகளை நாம் கொல்வதற்குத் தகுதியுடையவர்கள் அல்ல. மாதவா! உறவினர்களைக் கொன்று எங்ஙனம் சுகம் எய்தியவர்களாய் ஆவோம்?
38. பேராசையால் விவேகம் அழிந்தவர்களான இவர்கள் குல நாசத்தால் விளையும் கெடுதலையும் நண்பர்களுக்குத் தீமை செய்வதால் விளையும் பாவத்தையும் காணவில்லையென்றாலும்,
39. ஜனார்த்தனா! குலநாசத்தால் விளையும் கெடுதலைத் தெளிவுறக் காண்பவர்களான நாம் இந்தப் பாவத்தினின்று விலகுவது எங்ஙனம் என்று தெரிந்துகொள்ள வேண்டாமா?
40. குலம் நாசமடையும்போது தொன்று தொட்டு வந்த குல தர்மங்கள் நாசமடையும். மேலும் தர்மம் அழிந்தால், குலம் முழுதும் அதர்மம் பரவி நிற்கும்.
41. கிருஷ்ணா! அதர்மம் பரவுவதால் குலப்பெண்கள் கற்பை இழந்து கெட்டுப் போவர். விருஷ்ணி குலத்துதித்த கிருஷ்ணா! பெண்கள் கெட்டால் வேண்டாத துஷ்டப் பிறப்புகள் உண்டாகின்றன.
42. குல கலப்பு குலத்தை நாசம் செய்தோருக்கும் நாசமடைந்த குலத்திற்கும் நரகத்திற்கேயாகும் அன்றோ? இவர்களுடைய பித்ருக்கள் பிண்டம் தர்ப்பணம் முதலிய கிரியைகள் இன்றி வீழ்கிறார்கள்.
43. குலமழித்த பாதகர்களின் குல கலப்பை விளைவிக்கும் இந்த கொடுஞ்செயல்களால் தொன்று தொட்டு வந்த ஜாதி தர்மங்களுள் தர்மங்களும் அழிவடைகின்றன.  
44. ஜனார்த்தனா குலவொழுக்கம் சிதைந்த மனிதர்களுக்கு நிலையான நரசுவாசம் ஏற்படுகின்றது என்று கேள்விப்பட்டுள்ளோம்.
45. அந்தோ! எந்த அரச இன்பத்தில் பேராசை கொண்டு உறவினரைக் கொல்வதற்கு முன்வந்தோமோ, அக்காரணத்தால் பெரும் பாவத்தைச் செய்வதற்கு நாம் துணிந்தவர்களானோம்!
46. எதிர்த்துப் போராடாதவனாயும் ஆயுதமில்லாதவனாயும் இருக்கும்பொழுது என்னை ஆயுதம் ஏந்திய திருதராஷ்டிர புத்திரர்கள் போர்க்களத்தில் கொல்வார்களென்றால் அது எனக்கு அதிக நன்மை தருவதாக ஆகும்.
47. ஸஞ்சயர் கூறியது: அர்ஜுனன் இவ்வாறு கூறிவிட்டு போர்க்களத்தில் அம்புடன் கூடிய வில்லை எறிந்துவிட்டு பொங்கும் துயரத்தால் மனமுடைந்தவனாய் தேர்த்தட்டின் மேல் உட்கார்ந்துவிட்டான்.
