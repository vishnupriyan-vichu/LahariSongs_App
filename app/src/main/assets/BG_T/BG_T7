ஏழாம் அத்தியாயம்

ஞான விக்ஞான யோகம்

1. ஸ்ரீ பகவான் கூறியது: பார்த்தா! என்னிடத்தில் பற்றிய மனத்தினனாய் என்னையே சார்ந்து யோகத்தைப் பயின்று சந்தேகமின்றி முற்றும் என்னை எப்படி அறிவாயோ, அதைக் கேள்.

2. எதை உணர்ந்த பின்னர் இன்னும் வேறொன்றை உணரவேண்டியது இருக்காதோ, அந்த ஞானத்தையும் அறிவையும் உனக்கு நான் முழுவதுமாக தெளிவுபடுத்தி உரைக்கிறேன்.

3. மனிதர்களுள் ஆயிரங்களிலும் எவனோ ஒருவனே பூரணமடைவதற்கு முயல்கிறான்; அந்த பூரணத்தை பெற முயல்வோருள் எவனோ ஒருவனே. என்னை உண்மையில் உணர்கின்றான்.

4. மண், நீர், தீ, வாயு, ஆகாயம், மனம், புத்தி, அகங்காரம்; என்னுடைய இயல்பானது இவ்வாறு எட்டுவிதங்களாக பிரிந்திருக்கிறது.

5. வீரனே! ஆனால் இது என்னுடைய தாழ்வான இயல்பு: இதிலிருந்து வேறாக உள்ளதையும், ஜீவ வடிவாக உள்ளதையும், இந்த உலகம் எதனால் தாங்கப்படுகின்றதோ அதையும், என்னுடைய உயர்வான இயல்பு என்று அறி.

6. இவைகள் எல்லா உயிர்களுக்கும் அடிப்படையாக இருக்கின்றன என்பதை அறிந்துகொள். நானே இவ்வுலகனைத்திற்கும் உற்பத்தியும் அழிவும் ஆகின்றேன்.

7. தனஞ்சயா! என்னைக் காட்டிலும் உயர்ந்தது வேறு ஒன்றும் இல்லை. நூலில் கோர்க்கப்பட்ட மணிகள் போல் இவைகள் எல்லாம் என்னிடத்தில் கோர்க்கப்பட்டுள்ளன.

8. குந்தி புத்திரனே! நான் நீரில் சுவையும், சந்திர சூரியர்களிடத்தில் ஒளியும், வேதங்கள் அனைத்துள்ளும் ஓங்காரமும், ஆகாயத்தில் சப்தமும், மனிதர்களுக்குள் ஆண்மையும் ஆகின்றேன்.

9. பூமியில் நற்கந்தமும், தீயில் ஒளியும் ஆகின்றேன். எல்லா பிராணிகளிடத்திலும் உயிரும், தவம் செய்வோர்களிடத்தில் உன்னத வாஞ்சையும் ஆகின்றேன்.

10. பார்த்தா! என்னை எல்லா உயிர்களுக்கும் அனாதியான வித்து என்று அறி; புத்திமான்களின் புத்தியும், அழகும் வீரமுமுள்ளவர்களின் பிரகாசமும் நானே ஆகின்றேன்.

11. பலவான்களிடத்தில் ஆசையும் பற்றும் இல்லாத வலிமையாக நான் இருக்கின்றேன். உயிர்களிடம் தர்மத்திற்கு முரண்படாத ஆசையாகவும் நான் இருக்கின்றேன்.

12. மேலும் எவை ஸத்வ நிலையில் உள்ளவைகளோ, இன்னும் எவைகள் ரஜோ குணத்திற்கும் தமோ குணத்திற்கும் சம்பந்தமானவைகளோ, அவைகள் என்னிடமிருந்தே உண்டாயின என்று அறிந்துகொள். ஆனால் நான் அவைகளிடம் இல்லை, அவைகள் என்னிடம் இருக்கின்றன.

13. இந்த மூன்று குணங்களின் நிலைகளால் இந்த உலகெல்லாம் மயக்கத்தை அடைந்திருக்கிறது; அதனால் இவைகளிலும் உயர்ந்த, அழிவில்லாத என்னை மக்கள் அறிவதில்லை.

14. இந்த மூன்று குண வடிவமான என்னுடைய மாயை தெய்வசக்தி வாய்ந்ததாகவும் தாண்டுவதற்கு கடினமாகவும் இருக்கிறது. எவர்கள் என்னையே சரணடைகின்றார்களோ அவர்கள் இந்த மாயையைத் தாண்டுகின்றனர்.

15. பாவச் செயலுடையவர்களாகிய அறிவீனரும், பயனற்ற மனிதப் பதர்களும் என்ளை பூஜிப்பதில்லை. அவர்கள் மாயையினால் ஞானத்தை இழந்தவர்களாய் அசுரத்தன்மையை அனுசரிக்கின்றார்கள்.

16. துன்புற்றவன், செல்வத்தைநாடுபவன், அறிவைத்தேடுபவன், ஞானத்தை அடைந்தவன். முதலிய நான்குவகை புண்ணியவான்கள் என்னை பூஜிக்கின்றார்கள்.

17. அவர்களுள் உணர்வுள்ளவனும் என்னில் மாத்திரம் பக்தியுடையவனும் ஆகிய ஞானத்தை அடைந்தவனே சிறந்தவனாகிறான். நிச்சயமாக நான் ஞானிக்கு மிக உயர்ந்த பிரியன்: ஞானியும் எனக்குப் பிரியன்.

18. இவர்கள் எல்லாரும் சிறந்தவரே; ஆனால் ஞானியையோ நான் என்னைப் போலவே கருதுகின்றேன். தன்னை என்னிலேயே ஆழ்த்திய அவன் அதற்கு மேல் உயர்ந்ததொன்று இல்லாத கதியாகிய என்னையே வந்தடைகின்றான்.

19. பல ஜன்மங்களின் முடிவில் ஞானி, 'வாசுதேவனே எல்லாம்' என்று என்னை சரணடைகின்றான். அவ்வித மகாத்மாவை காண்பது அரிது.

20. பல ஆசைகளால் அறிவிழந்தவர்கள் பல நியமங்களைக் கைக்கொண்டு தம்முடைய சுபாவத்தால் தூண்டப்பட்டவர்களாய் வேறு தெய்வங்களை வழிபடுகின்றனர்.

21. எவனெவன் எந்தெந்த உருவத்தை விசுவாசத்துடன் பக்தனாக பூஜிப்பதற்கு விரும்புகிறானோ, அவனுக்கு அந்த விசுவாசத்தையே நான் ஸ்திரமாகச் செய்கிறேன்.

22. அவ்வாறான விசுவாசத்தின் மூலம் அவன் விருத்தியடைய முயலும்பொழுது, தன்னுடைய ஆசைகளையும் அவன் என்னாலேயே அடைகின்றான்.

23. ஆனால் அற்ப புத்தியுடைய அவர்களுக்கு அந்த பயன் முடிவுள்ளதாக இருக்கும். தேவர்களை பூஜிப்பவர்கள் தேவர்களை அடைகின்றனர்; என் பக்தர்களோ என்னையே அடைகின்றனர்.

24. அழிவில்லாததும் நிகரில்லாததும் ஆகிய என்னுடைய உன்னத நிலையை மதியீனர் அறியாதவர்களாய், ரூபம் இல்லாத என்னை குறிப்பிட்ட ரூபத்தை அடைந்தவனாக கருதுகின்றனர்.

25. நான் யோக மாயையினால் மறைக்கப்பட்டு எல்லாருக்கும் வெளிப்படுவதில்லை; பிறப்பு இறப்புகள் அற்றவனாகிய என்னை மதியிழந்த இவ்வுலகம் அறிவதில்லை.

26. அர்ஜுனா! எல்லா உயிருள்ள ஜீவன்களையும், கடந்து சென்றுவிட்டனவற்றையும், இனி வருவனவற்றையும் நான் அறிவேன்; அவைகளோ என்னை அறிவதில்லை.

27. பாரதா! இவ்வுலகில் எல்லாப் பிரானரிகளும் விருப்பு வெறுப்பினின்று உதித்த இரட்டை வடிவமான மாயையினால் மதிமயக்கம் அடைகின்றன.

28. ஆனால் புண்ணிய கர்மங்கள் செய்து அவைகளால் பாவம் நீங்கியவர்களும், இரட்டை வடிவமான மாயையினின்று விடுபட்ட மக்களும் உறுதியான விரதத்துடன் என்னையே பூஜிப்பார்கள்.

29. என்னை சரணடைந்து மூப்பினின்றும் மரணத்தினின்றும் விடுபடுவதற்கு முயல்பவர்கள், பூரணமாக பிரம்மனையும், பரமாத்மாவையும், எல்லாவித கர்மங்களையும் அறிந்தவர்கள்.

30. மேலும் ஸ்திரமான மனத்தினராய் என்னை ஜீவன்களையும் தேவர்களையும் யக்ஞங்களையும் ஆளுகின்றவனாக அறிந்தவர்கள் மரணகாலத்தில் இவ்விதமாக என்னை அறிந்தாலும், அவர்கள் என்னை அறிந்தவர்களே.
