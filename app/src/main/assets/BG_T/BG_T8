எட்டாம் அத்தியாயம்

அக்ஷர பிரம்ம யோகம்

1. அர்ஜுனன் கூறியது: புருஷோத்தமா! பரமாத்மாவாகிய பிரம்மம் என்றால் என்ன? கர்மம் என்றால் என்ன? மேலும் ஜீவன்களையும் தேவர்களையும் ஆள்வது என்றால் என்ன?

2. மதுசூதனா! யக்ஞ கர்த்தா யார்? எங்ஙனம் அவர் இவ்வுடலில் வருகிறார்? மேலும் தன்னடக்கம் பெற்றவர்களால் நீ மரண காலத்தில் எவ்வாறு அறியப்படுகின்றாய்?

3. ஸ்ரீ பகவான் கூறியது: அழிவில்லாத பரம்பொருளுக்கு பிரம்மம் என்று பெயர். பரமாத்மா என்பது அவருடைய சுபாவம். ஜீவன்களின் உற்பத்தியும் வளர்ச்சியும் அழிவும் கர்மம் எனப்படும்.

4. உடல் தாங்கியவருள் சிறந்தவனே! ஜீவன்களை ஆள்பவர் அழியும் இயல்புடையவர். தேவத்துவத்தில் உயர்ந்தவர் பரம புருஷன். இந்த தேகத்தில் வாசம் செய்யும் நானே உன்னத யக்ஞம்.

5. கடைசி காலத்திலும் என்னையே சிந்தித்துக்கொண்டு சரீரத்தை விட்டு எவன் செல்கின்றானோ, அவன் நிச்சயமாக என்னில் ஒன்றிவிடுகின்றான்.

6. அல்லது கடைசியில் எந்த நினைவை நினைத்துக்கொண்டு உடலை விட்டாலும், குந்தீ புத்திரனே! எப்பொழுதுமே அந்த நினைவையே நினைத்துக்கொண்டு இருப்பதால் அதையே அடைகின்றான்.

7. ஆகையால் எப்பொழுதும் என்னையே நினைத்துக்கொண்டு யுத்தம் செய். நீ உன் மனத்தையும் புத்தியையும் என்னிடம் அர்ப்பணம் செய்தால் சந்தேகமின்றி என்னையே வந்தடைவாய்.

8. பார்த்தா! எவன் இடைவிடாத யோகப் பயிற்சியால் நிலைநின்றதும் வேறொன்றையும் நாடாததுமாகிய சித்தத்தால் உன்னதரான பரம புருஷனை தியானிக்கின்றானோ, அவன் அவரையே அடைகின்றான்.

9. எல்லாவற்றிற்கும் ஆக்கியோனும், எல்லார்க்கும் முந்தி உபதேசித்தவரும், அணுவிற்கும் சிறியவரும், எல்லாவற்றையும் தாங்கி நிற்பவரும், மனிதனின் சிந்தனைக்கு அப்பாற்பட்ட உருவம் உடையவரும், சூரியனைப் போல் பிரகாசமுள்ளவரும், இருளுக்கு அப்பாற்பட்டவரும் ஆகியவரை,

10. மரணகாலத்தில் முழுமையான பக்தியுடன் கூடியவனாய், நிலையான மனத்தாலும், யோகத்தின் வலிமையாலும், புருவத்தின் மத்தியில் மூச்சை நிலைநிறுத்தி எவன் தியானிக்கின்றானோ, அவனே அந்த உன்னதரான பரம புருஷனை அடைகின்றான்.

11. வேதத்தை உணர்ந்தவர்கள் எதை அழியாப்பொருள் என்று கூறுகின்றனரோ, தன்னடக்கமுள்ள சந்நியாசிகள் எதை அடைகின்றனரோ. எந்த சிந்தனையுடன் அவர்கள் விரதத்தை கைக்கொள்கின்றனரோ, அந்த நிலையை இருக்கிறவண்ணமாக உனக்கு விவரிக்கிறேன்.

12. எல்லா இந்திரிய வாயில்களையும் அடைத்து, சிந்தையை மனத்தில் ஒருமுகப் படுத்தி, மூச்சினை தலை உச்சியில் வைத்து யோகத்தையே சிந்தனையிலாழ்த்தி நிலைபெற்றவனாய்,

13. ஓம் என்னும் அழிவற்ற பிரம்மமாகிய ஓரெழுத்தை உச்சரித்துக்கொண்டு என்னையே சிந்தித்தவனாய், உடலைவிட்டு எவன் செல்கின்றானோ, அவன் உயர்ந்த கதியை அடைகின்றான்.

14. பார்த்தா வேறொன்றிலும் சித்தத்தை வையாதவனாய் எவன் என்னை எந்நாளும் இடைவிடாது எண்ணுகின்றானோ, அந்த யோகிக்கு நான் எளிதில் அடையக்கூடியவன்.

15. என்னை அடைகின்ற இவ்வித மகாத்மாக்கள் துன்பத்திற்கு இருப்பிடமானதும் நிலையற்றதுமாகிய இந்த உலகத்தில் மறு பிறப்பை அடைவதில்லை; அவர்கள் உயர்ந்த பூரணத்தை அடைகின்றனர்.

16. குந்தி புத்திரனே! பிரம்ம லோகமும் மற்ற எல்லா உலகங்களும் மீண்டும் திரும்பிவரச் செய்யும் இயல்பு உடையவை. ஆனால் என்னை

அடைத்தவனுக்கோ மறு பிறப்பு என்பது இல்லை.

17. ஆயிரம் யுகங்களைக் கொண்டதே பிரம்மாவின் ஒரு பகல் என்பதையும், ஆயிரம் யுகங்களைக் கொண்டதே பிரம்மாவின் ஒரு இரவு என்பதையும் பகலையும் இரவையும் அறிந்த யோகிகள் அறிவார்கள்.

18. பிரம்மனுடைய பகல் வரும்பொழுது தோற்றமில்லாத நிலையிலிருந்து ஜீவன்கள் எல்லாம் தோன்றுகின்றன, பிரம்மனுடைய இரவு வரும்பொழுது அவைகள் தோற்றமில்லாத நிலைக்கு சென்று மறைந்துவிடுகின்றன.

19. பார்த்தா! இவ்வாறு ஜீவன்கள் எல்லாம் பகல் வந்ததும் தோன்றி, பிரம்மனுடைய இரவு வந்ததும் தன் வசமின்றி ஒடுங்கி மறைகின்றன.

20. ஆனால் இந்த புலப்படாத காரியத்தைவிட உயர்ந்த மற்றொரு அனாதியான வஸ்து யாருக்கும் எப்போதும் புலப்படாததாக இருக்கிறது. மற்ற எல்லா காரியங்களும் அழிந்தாலும் அது அழிவதில்லை.

21. அழிவில்லாததாகிய அதுவே பரம கதி என்று கூறப்படுகின்றது; அதை அடைந்த ஒருவன் திரும்பவும் வருவதில்லை. அதுவே என்னுடைய பரம வாசஸ்தலம்.

22. அதுவே முழுமையான பக்தியால் மாத்திரம் அடையக்கூடிய பரமபுருஷன். அவருக்குள் தான் எல்லா உயிர்களும் இருக்கின்றன, மேலும் அவராலேயே இவைகளெல்லாம் பரந்து பெருகியிருக்கின்றன.

23. யோகியானவன் திரும்பி வராமையையும் திரும்பி வருதலையும் எந்த காலத்தில் அடைகின்றானோ, அந்த காலத்தை எடுத்துக் கூறுகின்றேன்.

24. அக்கினிப் பிரகாசத்திலும், பகலிலும், வெளிச்சத்திலும், சூரியன் வடக்கை நோக்கிச் செல்லும் பிரகாசமான ஆறு மாதங்களிலும் மரணமடைகின்ற பிரம்மஞானி பிரம்மத்தை அடைகின்றான்.

25. புகையிலும், இரவிலும், சூரியன் தெற்கை நோக்கிச் செல்லும் இருளான ஆறு மாதங்களிலும் மரணமடைகின்றவன் சந்திரஜோதியை அடைந்து மறுபிறவியை அடைகிறான்.

26. ஒளியுள்ள மார்க்கமும் இருளான மார்க்கமும் உலகில் என்றைக்கும் இருப்பதாகக் கருதப்படுகின்றது. ஒன்றால் திரும்பி வராமையை எய்துகின்றான், மற்றொன்றால் மறுபடியும் பிறக்கின்றான்.

27. பார்த்தா! இந்த இரண்டு மார்க்கங்களையும் அறிந்த எந்த யோகியும் மதிமயக்கம் அடைய மாட்டான். ஆகையால் நீ எக்காலத்திலும் யோகசிந்தை நிறைந்தவனாகவே இரு.

28. இவைகள் எல்லாவற்றையும் அறிந்த யோகியானவன் வேத ஆராய்ச்சியாலும், யக்ஞத்தாலும், தவத்தாலும், தானத்தாலும் வருகின்ற நல்ல பலன் அனைத்தையும் கடந்துசென்று ஒப்புயர்வற்ற ஆதி ஸ்தானத்தை அடைகின்றான்.