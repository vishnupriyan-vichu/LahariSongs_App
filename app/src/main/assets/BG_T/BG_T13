பதின்மூன்றாம் அத்தியாயம்

க்ஷேத்ர க்ஷேத்ரக்ஞ  விபாக யோகம்

1. ஸ்ரீ பகவான் கூறியது: குந்தீ புத்திரனே! இந்த உடல் க்ஷேத்ரம் என்று கூறப்படுகின்றது. இந்த க்ஷேத்ரத்தை அறிந்தவனை க்ஷேத்ரஜ்ஞன் என்று அறிவாளிகள் கூறுவார்கள்.

2. பாரதா! எல்லா க்ஷேத்ரங்களிலும் என்னையே க்ஷேத்ரஜ்ஞனாக அறிவாய். க்ஷேத்ரத்தையும் சேஷத்ரஜ்ஞனையும் பற்றிய ஞானம் எதுவோ அதுவே ஞானம் என்பது என்னுடைய கருத்து.

3. அந்த க்ஷேத்ரம் என்ன செய்கிறது என்றும் எங்கு இருக்கிறது என்றும் என்ன வேறுபாடு உடையது என்றும், அந்த சேஷத்ரஜ்ஞன் யார் என்றும் அவர் என்ன திறன்பட்டவர் என்றும் சுருக்கமாக என்னிடம் கேள்.

4. ரிஷிகளால் இந்த உண்மை பலமுறை பாடப்பட்டுள்ளது; அநேக கீர்த்தனைகளிலும் அது பாடப்பட்டுள்ளது. பிரம்மசூத்திரத்திலுள்ள உபதேசத்தில் ஞானமுள்ள நிருபணங்களால் அது விளக்கப்பட்டுள்ளது.

5. பஞ்சபூதங்கள், அகங்காரம், புத்தி, புலப்படாத பொருள், பத்து இந்திரியங்கள், மனம், ஐந்து இந்திரியவிஷயங்கள்,

6. விருப்பு வெறுப்பு, இன்ப துன்பம், மனித உடல், அறிவு, மன உறுதி என்ற இந்த தொகுதி வேறுபாடுகள் உள்ள இந்த உடல் க்ஷேத்ரம் என்று சுருக்கமாக கூறப்படும்.

7. தற்பெருமையின்மை, மாயமாலமின்மை, அகிம்சை, பொறுமை, நேர்மை, குருவிடம் பணிவு, தூய்மை, மன உறுதி, தன்னடக்கம்,

8. இந்திரியவிஷயங்களில் விருப்பின்மை, அகங்காரமின்மை, பிறப்பு இறப்பு மூப்பு பிணி பாவம் என்பவைகளைக் குறித்து தீர்க்கமாக சிந்தித்தல்,

9. கடன்படாமை, மக்கள் மனையாள் மனை முதலியவற்றில் பற்றின்மை, நிலைபெற்ற மனம், இஷ்டமுள்ளதும் இஷ்டமில்லாததும் வாய்க்கும்பொழுது எக்காலத்தும் சமசித்தம்,

10. வேறொன்றையும் கருதாத யோகத்தால் என்னிடம் நிலைமாறாத பக்தி, தனியிடத்தில் இருத்தல், ஜனக் கூட்டத்தில் விருப்பின்மை,

11. பரமாத்ம ஞானத்தில் நிலைபெற்ற அறிவு, மெய் ஞானத்தின் ஆராய்ச்சி ஆகிய இவைகளெல்லாம் ஞானம் என்று கூறப்படும். இதினின்று வேறானது அஞ்ஞானம்.

12. எது அறியத்தக்கதோ, எதை அறிந்து நீ சாகாதத் தன்மையை அடைவாயோ, அதை உனக்குக் கூறுகிறேன். அந்த ஆதியில்லாத பரம பிரம்மம் 'உள்ளதுமில்லை, இல்லாததுமில்லை' என்று கூறப்படும்.

13. அது எங்கும் கை கால்களை உடையது, எங்கும் தலைகளும் கண்களும் வாய்களும் உடையது, உலகெங்கும் காதுகளையுடையது, என்றும் உள்ளது, அனைத்தையும் வியாபித்து நிற்கின்றது.

14. இந்திரியங்களுக்கும் குணங்கள் அனைத்திற்கும் அது விளக்காக இருப்பினும் இந்திரியங்கள் அனைத்தினின்றும் விடுபட்டதாகவும், பற்றற்றதாயினும் அனைத்தையும் பற்றித் தாங்குவதாயும், குணங்களற்றதாயினும் குணங்களை அனுபவிப்பதாயும்,

15. ஜீவன்களுக்கு வெளியாயும் உள்ளாயும் அசைவதாயும் அசையாததாயும், அதன் சூக்ஷ்மத்தன்மையால் அறிவதற்கு முடியாததாயும் உள்ளது. அது அருகில் இருப்பதாயும் அதே சமயத்தில் தூரத்தில் இருப்பதாயும் உள்ளது.

16. அது பிரிவுபடாததாயினும், எல்லா உயிர்களிலும் பிரிவுபட்டது போல் இருப்பதாயும், அறியத்தக்கதாயும், உயிர்களை காப்பவனாயும் அழிப்பவனாயும் படைப்பவனாயும் இருக்கிறது.

17. அது ஜோதிகளுக்கு ஜோதியாயும், இருளுக்கு அப்பாற்பட்டதாயும் இருக்கிறது. அறிவாயும், அறிவினிடத்தில் சேர்ப்பதாயும், எல்லா ஜீவன்களின் இதயத்திலும் உறைவதாயும் அது இருக்கிறது.

18. இவ்வாறு க்ஷேத்ரமும் ஞானமும் அறியத்தக்க பொருளும் என்னால், தெளிவாக கூறப்பட்டது. இதை அறிந்து என்னை நேசிப்பவன் என்னில் ஒன்றிவிடுகின்றான்.

19. இயற்கை, ஆவி ஆகிய இரண்டை ஆதியில்லாதவை என்றும், வேறுபாடுகளும் குணங்களும் இயற்கையினின்று உண்டானவை என்றும் உணர்வாய்.

20. காரணங்களுக்கும் கருவிகளுக்கும் செயல்புரிபவைகளுக்கும் இயற்கையே காரணமாகும். இன்ப துன்பங்களின் அனுபவத்திற்கு ஆவியே காரணமாகும்.

21. ஆவியானது இயற்கையில் இருந்துகொண்டு இயற்கையினின்று உண்டான குணங்களை அனுபவிக்கிறது. அது நல்லதும் கெட்டதும் ஆகிய யோனிகளில் பிறப்பதற்கு அதன் குணப்பற்றே காரணமாகிறது.

22. சாட்சியானவனாயும், உத்தரவாதியாயும், தாங்குபவனாயும், அனுபவிப்பவனாயும், மகேஸ்வரனாயும், பரமாத்மாவாயும் உள்ள ஆவியே இந்த சரீரத்திலுள்ள உன்னத ஆவி எனப்படும்.

23. எவன் இவ்வாறு ஆவியையும் குணங்களுடன் கூடிய இயற்கையையும் உணர்கின்றானோ, அவன் எப்பொழுதும் கர்மம் செய்பவனாக இருந்தாலும் மீண்டும் பிறப்பதில்லை.

24. சிலர் அந்த பரமனை தியானிப்பதால் அவர் மூலமாகவே அவரைக் காண்கின்றனர். வேறு சிலர் ஞானயோகத்தாலும், மற்றும் சிலர் கர்மயோகத்தாலும் காண்கின்றனர்.

25. சிலர் இவ்வாறு அவரை உணராதவர்களாயினும் அவரைக் குறித்து கேள்விப்பட்டு அவரை பூஜிக்கின்றனர். அவர்களும் கூட தாங்கள் கேள்விப்பட்டதை நம்பிக்கையாகக் கொண்டு மரணத்தை ஜெயிக்கின்றனர்.

26. பாரதா! உணர்ச்சியுள்ளதாகவோ உணர்ச்சியற்றதாகவோ எது தோன்றுகிறதோ, அந்த இரண்டுமே க்ஷேத்ரமும் க்ஷேத்ரஜ்ஞனும் கூடுவதால் உண்டாகிறது என்று அறி,

27. எவன் பரமேஸ்வரனை எல்லா உயிர்களிலும் சமமாக நிலைபெற்றுள்ளவனாயும், உயிர்கள் அழியும்பொழுது அழியாதவனாயும் பார்க்கின்றானோ, அவனே உண்மையாய் பார்க்கின்றான்.

28. எவன் பரமேஸ்வரனை எங்கும் சமமாக நிலைத்து நிற்பவனாகப் பார்க்கிறானோ, அவன் தன்னைத் தான் அழிக்காதவனாகி, அதனால் உயர்ந்த கதியை எய்துகிறான்.

29. இயற்கையினாலேயே கர்மங்கள் அனைத்தும் செய்யப்படுகின்றன. என்றும், ஆத்மா ஒருபோதும் கர்மம் செய்கிறதில்லை என்றும் எவன் காண்கின்றானோ, அவனே உண்மையுணர்ந்தவன்.

30. வெவ்வேறான உயிர்களெல்லாம் ஒன்றே என்றும், அந்த ஒன்றிலிருந்தே அவைகள் உற்பத்தியாயின என்றும் ஒருவன் உணர்கிறானோ, அப்பொழுது தான் அவன் பிரம்மத்தை கண்டடைந்தவன் ஆகிறான்.

31. அர்ஜுனா! இந்த அழிவில்லாத பரமாத்மா ஆதியில்லாததாயும் குணங்களற்றதாயும் இருப்பதால் அது சரீரத்திலிருப்பினும் கர்மம் செய்வதும் இல்லை, எதனாலோ கறைபடுவதும் இல்லை.

32. எவ்வாறு எங்கும் நிறைந்த ஆகாயம் அதன் சூக்ஷமத்தன்மையினால் களங்கமடைவதில்லையோ, அவ்வாறே பரமாத்மாவானது உடலில் எங்கும் நிறைந்திருந்தாலும் களங்கமடைவதில்லை.

33. பாரதா! எவ்வாறு ஒரே சூரியன் இந்த உலகனைத்தையும் பிரகாசிப்பிக்கின்றதோ, அவ்வாறே க்ஷேத்ரஜ்ஞன் இந்த க்ஷேத்ரமனைத்தையும் பிரகாசிப்பிக்கின்றான்.

34. இவ்வாறு க்ஷேத்ரத்திற்கும் க்ஷேத்ரஜ்ஞனுக்குமுள்ள வேற்றுமையையும், இயற்கையினின்று விடுபடுதலையும் எவர்கள் ஞானக்கண்ணால் காண்பார்களோ, அவர்கள் உன்னதத்தை அடைகின்றனர்.
