ஆறாம் அத்தியாயம்

தியான யோகம்

1. ஸ்ரீ பகவான் கூறியது: எவன் கர்மத்தின் பயனைச் சாராது செய்யவேண்டிய கர்மத்தை செய்கின்றானோ, அவனே துறவி; அவன்தான் யோகியே தவிர, அக்கினியையும் கிரியையையும் விட்டவன் துறவியோ யோகியோ அல்ல.

2. பாண்டவா! எதை சந்நியாசம் என்று கூறினார்களோ அதையே யோகம் என்றும் அறிந்துகொள். ஏனெனில் எதையும் துறக்க மனமில்லாதவன் எவனும் யோகி ஆகமாட்ன்.

3. யோகத்தில் துவக்க நிலையில் இருப்பவனுக்கு கர்மம் சாதனமாகும். யோகத்தில் வேரூன்றி விட்டவனுக்கோ ஓய்ந்திருப்பது சாதனமாகும்.

4. எப்போது ஒருவன் இந்திரியங்கள் நாடும் பொருள்களிலும் கர்மங்களிலும் பற்று கொள்வதில்லையோ, அப்போது எல்லா சங்கல்பங்களையும் துறந்த அவன் யோகத்தில் வேருன்றியவன் என்று சொல்லப்படுகின்றான்.

5. ஆத்மாவானது தன்னைத் தான் பலப்படுத்திக்கொள்ள வேண்டும்; அது தன்னைத் தான் பலவீனப்படுத்தக் கூடாது. ஆத்மாவானது தனக்குத் தானே நண்பனாகவும், தனக்குத் தானே பகைவனாகவும் இருக்கின்றது.

6. தன் மனதை ஜெயித்துவிட்டவனுடைய ஆத்மா தனக்குத் தானே நண்பன்; தன் மனதை ஜெயிக்காதவனுடைய ஆத்மாவோ தனக்குத் தானே பகைவன்.

7. தன்னைத் தான் ஜெயித்த அமைதியான உள்ளம் உடையவன் குளிர் வெப்பம் இன்ப துன்பங்களிலும், அவ்வாறே மான அவமானங்களிலும் பரமனுடன் இணைந்திருக்கிறான்.

8. ஞானத்தினாலும் அறிவினாலும் திருப்தியடைந்தவனாய் இந்திரியங்களை முற்றும் ஜெயித்தவன் அசையாமல் உறுதியாய் நிற்கின்றான். இந்த யோகி ஸ்திர புத்தியுள்ளவனாய் மண்ணையும் கல்லையும் பொன்னையும் சமமாகவே கருதுகின்றான்.

9. நல் மனத்தார், நண்பர், சத்துரு, உதாசீனர், மத்தியஸ்தர், வெறுப்பவர். உறவினர், இவர்களைக் குறித்தும், நல்லவர்களைக் குறித்தும், கெட்டவர்களைக் குறித்தும் சமமாய் எண்ணுபவன் உயர்நிலையை அடைகின்றான்.

10. யோகியானவன் தனிமையான இடத்தில் தனிமையாக இருந்துகொண்டு உள்ளத்தையும் நினைவுகளையும் அடக்கியவனாய், எதிர்பார்ப்பு அற்றவனாய், எதிலும் சாராதவனாய் இருந்து தொடர்ந்து பயின்றுகொண்டே இருக்க வேண்டும்.

11. அவன் சுத்தமான இடத்தில் அதிக உயர்வில்லாததும் அதிக தாழ்வில்லாததும் தருப்பையின்மேல் தோலும் வஸ்திரமும் விரிக்கப்பெற்றதும் ஆகிய உறுதியான ஆசனத்தை தனக்கு ஏற்படுத்திக்கொண்டு,

12. அங்கு அமர்ந்து மனதை ஒருமுனைப்படுத்தி, மனதையும் புத்தியையும் அடக்கிக்கொண்டு தன்னுடைய சுத்திகரிப்பிற்காக யோகத்தைப் பயிலவேண்டும்.

13. யோகியானவன் தன் உடல், தலை, கழுத்து, இவற்றை ஒரே ஒழுங்காகவும் அசையாமலும் நேராகவும் நிறுத்தி அமர்ந்துகொண்டு, தன்னுடைய மூக்கு நுனியை உற்று நோக்கி வேறு எங்கும் பாராமல்,

14. மன அமைதியுடனும், பயமில்லாமலும், விரதத்தின் நோக்கத்தில் ஊன்றியவனாய், மனத்தை அடக்கி, என்னில் ஆழ்ந்து, என்னிலேயே தியானமாக இருக்கவேண்டும்.

15. இவ்வாறு தன் மனதை ஒருமுகப்படுத்தி தொடர்ந்து பயிலும் யோகியானவன் பிரம்மத்தில் இணைவதைப்போல் உயர்வானதும், என்னிடத்தில் இருப்பதும் ஆகிய சாந்தியை அடைகின்றான்.

16. அதிகமாய் உண்பவனுக்கு யோகம் இல்லை, ஒன்றும் உண்ணாதவனுக்கும் இல்லை. மேலும் அதிகமாய் தூங்குபவனுக்கும் இல்லை, தூங்காமலேயே விழிப்பவனுக்கும் இல்லை.

17. அளவான ஊணும், அளவான அகமகிழ்வும், அளவான உழைப்பும், அளவான உறக்கமும் விழிப்பும் உடையவனுக்கு யோகமானது துன்பம் நீக்குவதாக ஆகின்றது.

18. எப்போது ஆசைகளால் பற்றப்படாத ஒருவனுடைய சிந்தனைகள் அடங்கியவைகளாய் பரமனிலேயே ஊன்றி நிற்கின்றனவோ, அப்போது அவன் யோகி என்று சொல்லப்படுகின்றான்.

19. காற்றில்லாத இடத்தில் வைக்கப்பட்ட விளக்குச் சுடர் அசைவதில்லை; யோகத்தில் மனத்தால் ஆழ்ந்திருக்கும் யோகியின் அடங்கிய சித்தத்திற்கு இது உவமையாகக் கூறப்படுகின்றது.

20. எந்நிலையில் யோகத்தின் பயிற்சியால் ஒருவனுடைய சித்தம் நன்கு ஓய்ந்து சந்தோஷத்தை அடையுமோ, எந்நிலையில் ஆத்மாவானது தன்னில் பரமனைக் கண்டு தன்னிலே நிம்மதியடையுமோ,

21. எந்நிலையில் ஒருவன் இந்திரியங்களுக்கு எட்டாத இன்பத்தை கண்டடைவானோ, எதில் நிலை பெற்று ஒருவன் உண்மையிலிருந்து ஒருபோதும் விலகுவதில்லையோ,

27. மேலும் எதை அடைந்தபின் ஒருவன் அதைக்காட்டிலும் வேறு எந்த உயர்ந்த காரியத்தையும் நினைக்க மாட்டானோ, எதில் நிலைத்தபின் ஒருவன் மிகப் பெரிதான துக்கத்தாலும் கூட சலிக்க மாட்டானோ,

23. அந்த துக்கம் நீக்கும் காரியத்தை யோகம் என்று அறிவாயாக; அந்த யோகத்தை தளராத நெஞ்சுடன் பயிலவேண்டும்.

24. சிந்தளையினின்று தோன்றும் ஆசைகள் எல்லாவற்றையும் மீதியின்றி விட்டொழித்து, எல்லா புலன்களையும் மனத்தால் அமர்ந்திருக்கச் செய்து.

25. மனதை பரமனில் உறுதியாய் நிலைத்திருக்கச் செய்து வேறு யாதொன்றையும் நினைக்காமல், உறுதியுடன் கூடிய புத்தியினால் படிப்படியாக ஓய்வடையவேண்டும்.

26. சஞ்சலமானதும் ஒருநிலையற்றதுமான மனம் எங்கெங்கு திரிய விரும்புமோ, அங்கிருந்து அதை மீட்டு அதை பரமன் வசத்தில் வைக்கவேண்டும்.

27. சாந்தியடைந்த மனத்தினனும் அமைதியுள்ளவனும் பாவமற்றவனும் பிரம்மனுடன் சங்கமமாகிவிட்டவனும் ஆகிய யோகியை ஒப்புயர்வில்லாத ஆனந்தம் வந்தடைகின்றது.

28. இவ்வாறு எப்போதும் தன்னை பயில்வித்து பாவம் நீங்கிய யோகியானவன் எளிதில் பிரம்மனுடன் ஒன்றி எல்லையில்லாத ஆனந்தத்தை அடைகின்றான்.

29. எவன் தன்னை எல்லா உயிர்களிலும், எல்லா உயிர்களையும் தன்னிலும் காண்கின்றானோ, அவனே யோகத்தில் ஊன்றியவனாய் எல்லாவற்றையும் சமநோக்குடன் காண்கின்றான்.

30. எவன் என்னை எல்லா உயிர்களிலும் பார்க்கின்றானோ, என்னிடத்தில் எல்லா உயிர்களையும் பார்க்கின்றானோ, அவனுக்கு நான் காணாமற்போவதில்லை, அவனும் எனக்கு காணாமற்போவதில்லை.

31. எவன் எல்லா உயிர்களிலும் உறையும் என்னை ஒற்றுமையில் நிலைபெற்று தொழுகின்றானோ, அந்த யோகி எப்போதும் கர்மம் செய்பவனாயிருந்தும் என்னிடத்திலேயே இருக்கின்றான்.

32. எவன் சுகமாயினும் துக்கமாயினும் தன்னையே உவமானமாகக் கொண்டு சமமாகப் பார்க்கின்றானோ, அந்த யோகியே என் பார்வையில் சிறந்தவன்.

33. அர்ஜுனன் கூறியது: மதுசூதனா! உன்னால் கூறப்பட்ட சமநோக்கம் என்ற இந்த யோகத்தின் அடிப்படையை, உள்ளம் சஞ்சலமுடையதாக இருக்கிறதினால் என்னால் உணர முடியவில்லை.

34. ஏனெனில் மனம் சஞ்சலமுடையதும் எளிதில் கலக்கமடைய கூடியதுமாக இருப்பதால், அதை அடக்குவது காற்றை அடக்குதல் போல மிகவும் கடினம் என்று நான் கருதுகின்றேன்.

35. ஸ்ரீ பகவான் கூறியது: அர்ஜுனா! நிச்சயமாக மனம் நிலையற்றதும் அடக்குவதற்கு அரிதானதும் தான்; இருப்பினும் பயிற்சியினாலும் விரதத்தினாலும் அதை அடக்க முடியும்.

36. அவ்வாறு உள்ளத்தை அடக்காதவனுக்கு யோகம் அடைவதற்கு அரிது. ஆனால் உள்ளத்தை அடக்கி அதை சரியான முறையில் வசப்படுத்துபவனுக்கோ அதை அடைய முடியும்.

37. அர்ஜுனன் கூறியது: கிருஷ்ணா! இதில் விசுவாசமுள்ளவனாக இருந்தும் பயிற்சியில்லாதவனாயும் யோகத்தினின்று நழுவிய மனத்தையுடையவனாயும் யோகத்தில் பூரணமடையாதவனாயும் ஒருவன் இருந்தால் அவன் எக்கதியை அடைகின்றான்?

38. பிரம்மத்தைச் சாரும் வழியில் தவறியவனும், நிலைபெறாதவனும், இரண்டு மார்க்கங்களையும் இழந்தவனுமானவன் சீதறுண்ட மேகம் போல் அழிந்துவிட மாட்டானா?

39. கிருஷ்ணா! என்னுடைய இந்த சந்தேகத்தை நீ முற்றும் ஒழிப்பாயா? உன்னைத் தவிர இந்த சந்தேகத்தை ஒழிக்கக் கூடியவன் வேறொருவனும் இல்லை.

40. ஸ்ரீ பகவான் கூறியது: பார்த்தா! அவன் இதையும் அதையும் இழந்தவனாயினும், நண்பா, நிச்சயமாக நல்லதைச் செய்பவள் எவனும் தீய நிலையை அடையவே மாட்டான்.

41. யோகத்திலிருந்து நழுவியவன் புண்ணியம் செய்தவர்களுக்குரிய உலகத்தை அடைந்து நெடிய பல ஆண்டுகளாக அங்கு வசித்து, நல்லவன் ஒருவன் வீட்டில் மறுபடியும் பிறக்கிறான்.

42, அல்லது புத்திமான்களான யோகிகளின் குடும்பத்தில் பிறக்கிறான். நிச்சயமாக இது போன்ற ஓர் பிறவியை உலகில் அடைதல் மிகவும் அரிது,

43. அந்த பிறவியில், அதற்கு முந்திய பிறவியில் இருந்த புத்தியை மீண்டும் பெறுகிறான். பிறகு குருநந்தனா! அவன் புதிய வழியில் பூரணத்தை எய்துவதற்கு முயல்கின்றான்.

44. அவன் தன்னுடைய மூன் பயிற்சியால் தன் சொந்த எண்ணத்திற்கும் மாறாக யோகத்தின் பக்கம் இழுத்துச்செல்லப்படுகின்றான். அவன் யோகத்தை அறிந்துகொள்ள விரும்பினாலேயே வேதம் கூறும் வார்த்தையையும் கடந்து அவன் கொண்டுவரப்படுகின்றான்.

45. இவ்வாறு பயிற்சி பெற்று ஸ்திரபுத்தியடைந்து பாவம் நீங்கப் பெற்று பரிசுத்தனான யோகியானவன் பல பிறப்புகளில் பூரணத்தை பெற்று பின் எல்லாவற்றையும்விட உயர்ந்த கதியை அடைகின்றான்.

46. யோகியானவன் உலகைத் துறந்த முனிவர்களைவிட உயர்ந்தவன், கற்றோரை விடவும் உயர்ந்தவன், கர்மம் செய்வோரை விடவும் உயர்ந்தவன். ஆகையால் அர்ஜுனா! நீயும் யோகி ஆவாய்.

47. ஆனால் பூரண விசுவாசத்துடன் தன்னுடைய எல்லாவற்றையும் என்னிடம் ஒப்படைத்து என்னை நேசிப்பவனே எல்லா யோகிகளிலும் சிறந்த யோகி என்பது என்னுடைய முடிவு.

