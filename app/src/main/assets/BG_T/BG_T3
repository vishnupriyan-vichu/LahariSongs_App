மூன்றாம் அத்தியாயம்

கர்ம யோகம்

1. அர்ஜுனன் கூறியது: ஜனார்த்தனா! கர்மத்தைக்காட்டிலும் ஞானம் மேலானது என்பது உன்னுடைய கருத்து என்றால், அப்போது ஏன் கேசவா இந்த கொடிய கர்மத்தில் என்னை ஏவுகின்றாய்?
2. குழப்புவது போன்ற வாக்கால் என்னுடைய அறிவை மயக்குகின்றவன் போல் காணப்படுகின்றாய். எதனால் நான் உயர்நலத்தை அடைவேனோ, அந்த ஒன்றை நிச்சயித்துக் கூறியருள்வாய்.
3. ஸ்ரீ பகவான் கூறியது: ஆதியில் ஞானயோகத்தால் ஸாங்கியர்களுக்கும் கர்மயோகத்தால் கர்மயோகிகளுக்கும் இவ்வுலகத்தில் இருவகையான சாதனைகள் என்னால் கூறப்பட்டன.
4. மனுஷன் கர்மங்கள் செய்யாதிருப்பதால் கர்மத்திலிருந்து விடுபட்ட நிலையை அடைகிறதில்லை. மேலும் இவ்வுலகத்தை துறந்துவிடுவதால் பூரணத்தை அடைகிறதும் இல்லை.
5. ஒருபோதும் ஒரு வினாடி கூட எவனும் ஒரு கர்மமும் செய்யாதவனாக இருக்கமுடியாது. இயற்கையின் குணங்களால் எல்லாரும் தம்மை அறியாமல் கர்மத்தில் இயக்குவிக்கப்படுகின்றனர்.
6. எவன் கர்மேந்திரியங்களை அடக்கிவிட்டு இந்திரியங்கள் நாடும் பொருள்களை மனத்தால் நினைத்துக்கொண்டு இருக்கின்றானோ, அந்த வஞ்சிக்கப்பட்ட மனத்தவன் மாயமாலக்காரன் எனப்படுகின்றான்.
7. அர்ஜுனா! ஆனால் எவன் ஐம்பொறிகளையும் மனத்தால் நன்கு அடக்கி பற்றின்றி கர்மேந்திரியங்களால் கர்ம யோகத்தைத் தொடர்கின்றானோ, அவன் சிறத்தவன்.
8. நீ விதிக்கப்பட்டுள்ள கடமையை செய்; கர்மம் செய்யாமல் இருப்பதிலும் கர்மம் செய்தல் சிறந்தது. கர்மம் செய்யாத நிலையில் உனக்கு உடலை பராமரிக்கவும் இயலாது.
9. யக்ஞமாயும் அதன் பொருட்டாயும் செய்யப்படும் கர்மத்தைத் தவிர மற்றவைகளுக்காக செய்யப்படும் கர்மம் மனிதனுக்கு தன்னிடம் பந்தத்தை ஏற்படுத்தும். ஆகவே பற்றற்றவனாய் யக்ஞத்திற்காக மாத்திரம் கர்மத்தை செவ்வனே செய்,
10. ஆதியில் பிரம்மா யக்ஞத்துடன் மனிதர்களை சிருஷ்டித்துக் கூறினார்: இதனால் விருத்தியடைவீர்கள்; இது உங்களுக்கு விரும்பியதை அளிக்கும் காமதேனுவாக இருக்கட்டும்.
11. இதனால் தேவர்களை மகிழ்வியுங்கள். அந்த தேவர்கள் உங்களை மகிழ்விக்கட்டும். நீங்கள் ஒருவரையொருவர் மகிழ்விப்பவர்களாய் மேலான நன்மையை அடைவீர்கள்.
12. தேவர்கள் வேள்வியால் போற்றப்பட்டு விரும்பிய பொருட்களை உங்களுக்கு அளிப்பார்கள். அவர்களால் கொடுக்கப்பட்டவற்றை அவர்களுக்குக் கொடுக்காமல் எவன் அனுபவிக்கின்றானோ, அவன் திருடனேயாவான்.
13. யக்ஞம் செய்து மிஞ்சியதை உண்ணும் சாதுக்கள் எல்லாப் பாவங்களினின்றும் விடுபடுகின்றனர். ஆனால் எவர்கள் தமக்கெனவே சமைக்கின்றார்களோ, அந்த பாவிகள் பாவத்தையே உண்கின்றனர்.
14. பிராணிகள் உணவினின்று உண்டாகின்றன; உணவு மழையினின்று உண்டாகின்றது; மழை யக்ஞத்தினின்று உண்டாகின்றது; யக்ஞம் கர்மத்தினின்று உண்டாகின்றது.
15. கர்மம் பிரம்மனினின்று உண்டானதென்று அறிவாய். பிரம்மன் அழிவற்ற பரம்பொருளினின்று தோன்றியவர். ஆகையால் எங்கும் வியாபித்திருக்கிற நித்தியமானவர் யக்ஞத்தில் எப்போதும் இருக்கிறார்.
16. பார்த்தா! இவ்வுலகில் இவ்வாறு சுழன்று வரும் சக்கரத்தை எவன் பின்பற்றிச் செல்வதில்லையோ, அவன் இந்திரிய சுகத்தை போற்றுபவனாயும் பாவத்தில் ஆயுளைப் போக்குபவனாயும் வீணாக வாழ்கின்றான்.
17. ஆனால் எந்த மனிதன் ஆன்மாவிலேயே இன்புற்றவனாகவும்
ஆன்மாவிலேயே சாந்தியடைந்தவனாகவும் ஆன்மாவிலேயே திருப்தியடைந்தவனாகவும் உள்ளவனோ, அவன் கர்ம பந்தத்திலிருந்து விடுபட்டவன்.
18. அவனுக்கு கர்மம் செய்வதாலோ செய்யாததாலோ எந்த பயனும் இல்லை, வேறு எந்த விதத்திலும் கூட பயனைக் கருதி நாடத்தருந்தது ஒன்றும் இல்லை.
19. ஆகையால் பற்றற்றவனாக எப்போதும் செய்யவேண்டிய கர்மத்தை செவ்வனே செய்; ஏனெனில் பற்றில்லாமல் கர்மத்தை செய்வதால் மனிதன் பரமனை அடைகின்றான்.
20. ஜனகன் முதலானோர்கள் கர்மத்தாலேயே பூரண நிலையை அடைந்தனர். அவர்களைப்போலவே உலகின் ஒற்றுமைக்குரிய சிந்தனையுள்ளவனாய் கர்மம் செய்.
21. சிரேஷ்டமான ஒருவன் எதையெல்லாம் செய்கின்றானோ அதையே மற்றவர்களும் பின்பற்றுகின்றனர். அவன் எதை சட்டமாக வைக்கின்றானோ அதை உலகம் முழுவதும் பின்பற்றுகின்றது.
22. எனக்கு மூவுலகிலும் இன்னும் செய்யவேண்டிய கர்மம் ஒன்றும் இல்லை; அடையப்படாததாயும், இனி அடைதற்குரியதாயும் ஒன்றும் இல்லை. எனினும் என்னுடைய கர்மத்தில் நான் ஈடுபட்டுக்கொண்டே இருக்கிறேன்.
23. பார்த்தா! நான் எப்போதும் அயர்வின்றி என் கர்மத்தில் ஈடுபடாமற்போனால் நிச்சயமாக மனிதர்கள் என்னுடைய நெறியை எங்கும் பின்தொடர்வார்கள்.
24. நான் கர்மத்தை செய்யாமற்போனால் இவ்வுலகங்கள் முடிவடைந்துவிடும்; எல்லா வர்க்கங்களின் கலப்பிற்கும் குழப்பத்திற்கும் கர்த்தா ஆவேன். இந்த ஜனங்களை அழித்தவனும் ஆகிவிடுவேன்.
25. பாரதா! கர்ம பலனில் பற்றுள்ள அறிவீனர் எவ்வாறு கர்மம் செய்கின்றனரோ அவ்வாறே ஞானியும் உலகின் நன்மைக்கென்று பற்றில்லாமல் கர்மம் செய்தல் வேண்டும்.
26. கர்மத்தில் பற்றுள்ள அவிவேகிகளிடம் அவன் புத்தி மாறாட்டத்தை உண்டாக்க கூடாது. அறிவாளி சமபுத்தியுடன் எல்லா கர்மங்களையும் செய்து, அவைகளை சந்தோஷமாக நிறைவேற்றவேண்டும்.
27. இயல்பான குணங்களால் எங்கும் கர்மங்கள் செய்யப்படுகின்றன; அகங்காரத்தால் அறிவிழந்தவன். தான் தான் காரண கர்த்தா என்று நினைக்கிறான்.
28. ஆனால் குணங்களுக்கும் கர்மத்திற்குமுரிய பாகுபாடுகளின் உண்மையை உணர்ந்தவன் குணங்களுக்காக நான் குணங்கள் இயங்குகின்றன என்பதை அறிந்து பற்றடைய மாட்டான். 
29. இயற்கையின் குணத்தால் ஏமாறுபவர்கள் குணக் கர்மத்தில் பற்றடைகின்றனர். இவைகளை அறியாத மூடர்களை நிறைந்த அறிவுள்ளவன் மாற்றமடையச் செய்யக்கூடாது. 
30. எல்லாக் கர்மங்களையும் என்னிடத்தில் சமர்ப்பணம் செய்து, சிந்தையை பரமனில் ஆழ்த்தியவனாய், விருப்பம் இல்லாதவனாய், என்னுடையது என்ற பற்றில்லாதவனாய், மனக்கொதிப்பு முற்றும் நீங்கியவனாய் போர் புரிவாய்.
31. விசுவாசம் உடையவர்களாயும் பொறாமை இல்லாதவர்களாயும் எந்த மனிதர்கள் என்னுடைய இந்த போதனையை எப்போதும் பின்பற்றுகின்றார்களோ, அவர்களும் கர்மக் கட்டிலிருந்து விடுபடுகின்றனர்.
32. பார்த்தா! ஆனால் எவர்கள் பொறாமை நிறைந்தவர்களாய் என்னுடைய இந்த போதனையை பின்பற்றுவதில்லையோ, நல்லறிவனைத்தும் மழுங்கியவராயும் அவிவேகிகளாகவும் உள்ள நாசமடைவார்கள் என்று அறிந்துகொள். 
33, பார்த்தா! ஞானவானும் கூட தன்னுடைய இயல்பிற்கு ஒத்தபடியே நடந்திடுவான். தோன்றியவையெல்லாம் தங்கள் தங்கள் இயல்பைச் சார்ந்து கர்மம் செய்கின்றன. அதை அடக்குவதற்கு முயற்சி செய்தால் என்ன பயன்?
34. ஒவ்வொரு இந்திரியத்தினுடைய விஷயத்திலும் விருப்பு வெறுப்புகளின் சக்திகள் உட்புகுந்து நிற்கின்றன. ஒருவனும் அவற்றின் ஆதிக்கத்திற்குள்ளாகக் கூடாது. அவை நிச்சயமாக அவனுடைய விமோச்சனத்தைத் தடுக்கும் சத்துருக்கள்.
35. நன்கு செய்யப்பட்ட பிறனுடைய தர்மத்தைக் காட்டிலும் தரமற்றதாயினும் தன்னுடைய சுயதர்மமே சிறந்ததாம். தன்னுடைய சுயதர்மத்தில் சாவும் நலமாகும். பிறனுடைய தர்மம் அழிவைத் தருவதாகும்.
36. அர்ஜுனன் கூறியது: விருஷ்ணி குலத்தோனே, கிருஷ்ணா! அப்படியென்றால், விருப்பம் இல்லாதவனாயினும் கூட ஒருவன் எதனால் ஏவப்பட்டு பலாத்காரமாக உந்தப்பட்டு பாவத்தைச் செய்கிறான்?
37. ஸ்ரீ பகவான் கூறியது: காமமும், கோபமும், பெருந்தீனி வேண்டுவதும், கொடிய பாவத்தை விளைவிப்பதும் ரஜோ குணத்தில் உதித்தவை. இவைகளையே இதில் சத்துருக்களாக அறிவாய்.
38. எப்படி தீயானது புகையால் மறைக்கப்படுகிறதோ, கண்ணாடி அழுக்கால் எப்படி மறைக்கப்படுகிறதோ, எப்படி கருவானது கருப்பையால் மறைக்கப்படுகிறதோ, அப்படியே இவைகளால் ஞானமானது மறைக்கப்பட்டிருக்கின்றது.
39. திருப்தி செய்யமுடியாத தீ போன்ற, ஆசையெனும் வடிவான ஓயாத சத்துகுவால் ஞானியர்க்கு ஞானமானது மறைக்கப்பட்டிருக்கிறது.
40. இந்திரியங்கள், மனம், புத்தி என்பவைகள் இதற்கு இருப்பிடம் என்று சொல்லப்படுகிறது. இது இவற்றால் அறிவை மறைத்து உடலில் உறையும் ஆன்மாவை பலவிதமாய் மயக்குகின்றது.
41. பரத வம்சத்தில் சிறந்தோனே! ஆகையால் நீ முதலில் இந்திரியங்களை வசப்படுத்திக்கொண்டு, ஞானத்தையும் அறிவையும் நாசம் செய்வதாகிய இதை தவறாமல் கொன்று ஒழிப்பாய்,
42. இந்திரியங்கள் மேலானவை என்று கூறுவர்; இந்திரியங்களை விட மேலானது மனம், மனதை விட மேலானது புத்தி, புத்திக்கு மேலாக உள்ளவரோ அவர்.
43. இவ்வாறு புத்திக்கும் மேலானவரை அறிந்து, உன்னை ஆத்மாவில் நிலைநிறுத்தி, ஆசையை வடிவமாக உடையதும் அடக்குவதற்கு அரியதும் ஆகிய சத்துருவை நாசம் செய்.


