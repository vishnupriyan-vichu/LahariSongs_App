ஒன்பதாம் அத்தியாயம் - ராஜவித்ய ராஜகுஹ்ய யோகம்

1. ஸ்ரீ பகவான் கூறியது: எதை அறிந்து நீ தீமையினின்று விடுபடுவாயோ, அந்த மேலான இரகசியத்தை அதன் ஞானத்துடனும் அறிவுடனும் குறை கூறாத குணமுடைய உனக்கு எடுத்துரைப்பேன்.

2. இது ராஜவித்தை என்றும், இரகசியமானது என்றும், பரிசுத்தம் அளிக்கும் உள்ளதமானது என்றும், அருகில் இருப்பது என்றும், தர்மத்தினின்று வழுவாதது என்றும், நித்தியமானது என்றும் கைக்கொள்வதற்கு எளியது என்றும் கூறப்படுகின்றது.

3. இந்த சத்திய போதனையில் விசுவாசம் இல்லாத மானிடர்கள் என்னை தவறவிட்டுவிட்டு, மரணத்துடன் கூடியதான சுழன்று வரும் உலக மார்க்கத்திலேயே இருந்துவிடுகின்றனர்.

4. இந்த உலகனைத்தும் என்னுடைய புலப்படாத வியாபிக்கப்பட்டுள்ளது. ஜீவன்கள் எல்லாம் என்னிடத்தில் இருப்பு உடையவைகள். நானோ அவற்றிடம் இருப்புடையவள் இல்லை.

5. மேலும் அவைகள் எனக்குள் இல்லை. என்னுடைய யோக மாயையைப் பார்! என்னுடைய ஆத்மாவானது பிராணிகளைத் தாங்குவதாகவும் அவைகளை உண்டாக்குவதாகவும் இருந்தாலும் அந்த பிராணிகளில் அது இருப்புடையது இல்லை.

6. எப்போதும் எங்கும் உலாவுவதும் அளவு கடந்ததும் ஆகிய காற்று எவ்வாறு ஆகாயத்தில் இருப்புடையதோ, அவ்வாறே எல்லா பிராணிகளும் என்னிடம் இருக்கின்றன என்று உணர்வாய்.

7. குந்தீ புத்திரனே! எல்லா பிராணிகளும் யுகத்தின் முடிவில் என்னையே அடைகின்றன. பின்பு யுகத்தின் ஆதியில் நான் அவற்றை மறுபடியும் அனுப்பிவிடுகின்றேன்.

8 என்னுடைய இயல்பின்படி அவைகளை நான் திரும்பத் திரும்ப அனுப்புகிறேன். இந்த ஜீவன்கள் எல்லாம் தன் சித்தமின்றி இந்த இயல்பினால் தான் தோன்றுகின்றன.

9. தனஞ்சயா! இந்த செயல்கள் என்னை கட்டுப்படுத்துவதில்லை. நான் எல்லா கர்மங்களிலும் பற்றற்றவனாகவும் எப்போதும் நடுநிலைமையுடையவனாகவும் இருக்கின்றேன்.

10. என்னுடைய மேற்பார்வையினால் இயற்கையானது உணர்ச்சியுள்ள பொருள்களையும் உணர்ச்சியற்ற பொருள்களையும் பிறப்பிக்கின்றது. குந்தீ புத்திரனே! இந்த அடிப்படையில் தான் உலகம் சுழல்கின்றது.

11. உண்டானவைகளுக்கெல்லாம் மகேஸ்வரனாயுள்ள என்னுடைய உயர்ந்த தன்மையை அறியாத மூடர்கள், நான் மனித ரூபத்தை அடையும்பொழுது என்னை பொருட்படுத்துவதில்லை.

12. வீண் நம்பிக்கை உடையவர்களும், வீண் செயல் உடையவர்களும், வீண் அறிவுடையவர்களும், புரிந்துகொள்ளும் தன்மையற்றவர்களும் ஆகிய இவர்கள் மதியை மயக்கும் தேவளற்ற தன்மையையும் அசுரத் தன்மையையுமே அனுசரிப்பவர்களாக இருக்கிறார்கள்.

13. பார்த்தா! தெய்வத்தன்மையை அனுசரிக்கும் மகாத்மாக்களோவென்றால், என்னை ஆதியும் அந்தமும் நித்தியமானவனுமாக அறிந்து, முழு மனதுடன் என்னை நேசிக்கின்றார்கள்.

14. அவர்கள் எப்பொழுதும் என்னை துதிப்பவர்களாய், திடமான பொருத்தனைகளை கைக்கொள்பவர்களாய் என்னை பக்தியுடன் பூஜித்து, நிலைபெற்ற மனத்தினராய் என்னை சேவிக்கிறார்கள்.

15. வேறு சிலர் ஞான யக்ஞத்தால் எங்கும் முகமுடைய என்னை ஒருவனாகவும், வேறானவனாகவும் பூஜிக்கிறார்கள்.

16. நானே யக்ஞம் செய்பவன், நானே யக்ஞம், நானே வேண்டுதல் எறெடுக்கப்படுபவன். நானே ஔஷதம், நானே மந்திரம், நானே நெய், நானே அக்கினி, நானே காணிக்கை. 

17. இவ்வுலகிற்கு தகப்பனும், தாயும், பாட்டனும், உலகத்தை உருவாக்கி ஆள்பவனும், கற்றுணரத்தக்கவனும், பரிசுத்தம் அளிப்பவனும், ஓங்காரப் பொருளும், ரிக் - சாம - யஜூர் வேதங்களும் நானே.

18. நானே வழியும், போஷித்துக் காப்பவனும், கர்த்தனும், சாட்சியமும், இருப்பிடமும், புகலிடமும், நண்பனும், துவக்குகின்றவனும் முடிவுறச் செய்கின்றவனும், ஜீவிக்கின்றவனும், பொக்கிஷமும், அழிவில்லாத வித்துமாக இருக்கிறேன்.

19. அர்ஜுனா! நான் வெயிலாகவும் இருக்கிறேன். மழையை பெய்யவும் செய்கிறேன், பெய்யாமலும் தடுக்கிறேன்; சாகாமையும் சாவும், வெளிப்படுபவனும் வெளிப்படாதவனும் நானே!

20.சோம பானத்தைப் பெற்றவர்கள், மூன்று வேதங்களையும் பின்பற்றுபவர்களாய் பாவங்கள் நீங்கப்பெற்று யக்ஞத்தால் என்னை பூஜித்து சொர்க்கம் செல்லுதலை வேண்டுகிறார்கள். அவர்கள் தங்களுடைய புண்ணிய பலனாக தேவர்களுக்கரசளின் உலகை அடைத்து அங்கு தேவர்களுடைய சொர்க்கலோக இன்பங்களை அனுபவிக்கின்றனர்.

21. அவர்கள் சொர்க்க லோகத்தை அனுபவித்து புண்ணிய பலன் தீர்ந்ததும் மறுபடியும் மனித உலகிற்குத் திரும்புகின்றனர். இவ்வாறு மூன்று வேதங்களின் நியமங்களை பின்பற்றுபவர்கள் தங்கள் ஆசைகளில் பற்று கொண்டவர்களாய் போதலையும் வருதலையும் அடைகின்றனர்.

22. என்னையன்றி வேறொன்றிலும் நாட்டம் இல்லாமல் எவர்கள் எப்பொழுதும் என்னையே சிந்திக்கின்றார்களோ, அந்த ஸ்திரபுத்தியுள்ளவர்களான யோகிகளின் பாதுகாப்பிற்கும் தேவைகளுக்கும் பாதுகாப்பிற்கும் நானே உத்தரவாதி.

23. குந்தி புத்திரனே! எவர்கள் விசுவாசத்துடன் வேறு தேவர்களிடம் பக்தி செலுத்தி பூஜிக்கின்றார்களோ, அவர்களும் கூட என்னை தான் நியமம் தவறி பூஜிக்கின்றார்கள்.

24. பார்த்தா! எல்லா யக்ஞங்களையும் அனுபவிப்பவனும் யக்ஞங்களுக்கு ஆண்டவனும் நானே, ஆனால் எவர்கள் என்னை உள்ளபடி அறிவதில்லையோ, அவர்கள் வீழ்ச்சியடைகின்றனர்.

25. தேவர்களை வழிபடுவோர் தேவர்களை அடைகின்றனர், பித்ருக்களை வழிபடுவோர் பித்ருக்களை அடைகின்றனர், ஆவிகளை வணங்குவோர் அவைகளை அடைகின்றனர், என்னை பூஜிப்பவர்கள் என்னை அடைகின்றனர்.

26. எவன் எனக்கு பக்தியுடன் பச்சிலையோ புஷ்பமோ பழமோ தண்ணீரோ அர்ப்பிக்கின்றானோ, தூய்மையான இதயம் கொண்ட அவனது பக்தியுடன் சமர்ப்பிக்கப்பட்ட அந்த பொருளை நான் அங்கீகரிக்கின்றேன். 

27. குந்தீ புத்திரனே! எதை செய்கின்றாயோ, எதை புசிக்கின்றாயோ, எதை ஹோமம் செய்கின்றாயோ, எதை தானம் செய்கின்றாயோ, என்ன தவம் செய்கின்றாயோ, அதை எனக்கு அர்ப்பணமாகச் செய்வாய்.

28. இவ்வாறு கர்மத்தில் உன்னை கட்டுவிக்கும் நன்மையானதும் தீமையானதுமாகிய கர்ம பலன்களிலிருந்து விடுபடுவாய்; பின்பு சந்நியாச யோகத்தால் விடுபட்டநீ என்னை வந்தடைவாய்.

29. நான் எல்லா உயிர்களிடத்திலும் சமமாக உள்ளேன். எனக்கு வெறுக்கத் தகுந்தவன் இல்லை. விரும்பத் தகுந்தவனும் இல்லை. ஆனால் என்னை நேசிக்கின்றவர்கள் தங்களுடைய அன்பினால் என்னில் உள்ளனர், நானும் அவர்களில் உள்ளேன்.

30. தீய குணம் மிக்கவனும் கூட வேறெந்த நாட்டமும் இன்றி என்னை நேசிப்பானென்றால், அவன் நன்றாக தீர்மானித்துள்ளதால் அவன் நல்லவன் என்றே கருதப்படவேண்டும். 

31. அவன் விரைவில் நற்பண்புள்ளவனாகி நித்தியமான சாந்தியை அடைகின்றான். ஆகையால் குந்தீ புத்திரனே! என்னை நேசிப்பவன் நாசமடைய மாட்டான் என்று அறிந்துகொள்.

32. பார்த்தா! என்னைச் சரனடைந்த ஸ்திரீகளும் வைசியர்களும் சூத்திரர்களும் நீசப் பிறவியினரும் கூட உயர்ந்த கதியை அடைகின்றனர்.

33. புண்ணியவான்களாகிய பிராம்மணர்களும் பக்தர்களான ராஜரிஷிகளும் அதை அடைவது அதிக நிச்சயமல்லவா? நீ வாழ்கின்ற உலகம் நிலையில்லாததும் சந்தோஷமில்லாததுமாக இருப்பதால் நீ என்னையே நேசிப்பாயாக.

34. என்னிடம் மனத்தை வைத்தவனாகவும் என்னை நேசிப்பவனாகவும் எனக்கு அர்ப்பணம் செய்பவனாகவும் என்னை துதிப்பவனாகவும் ஆவாயாக; இவ்வாறு நீ உன் உள்ளத்தை என்னில் நிலைநிறுத்தி நிச்சயமாக என்னை வந்தடைவாய்.
